**अर्चादिषु यदा यत्र श्रद्धा मां तत्र चार्चयेत् ।** **सर्वभूतेष्वात्मनि च सर्वात्माहमवस्थित: ॥ ४८॥** 

शब्दार्थ **** 

**अर्चा-आदिषु—** **अर्चाविग्रह में तथा भगवान् के अन्य स्वरूपों में** **; यदा—** **जब भी** **; यत्र—** **जिस भी रूप में** **; श्रद्धा—** **श्रद्धा उत्पन्न** **होती है** **; माम्—** **मुझको** **; तत्र—** **वहाँ** **; च—** **तथा** **; अर्चयेत्—** **पूजा करे** **; सर्व-भूतेषु—** **सारे उत्पन्न हुए जीवों के भीतर** **; आत्मनि—** **पृथक् रूप से, मेरे आदि रूप में** **; च—** **भी** **; सर्व-आत्मा—** **सबों की मूल आत्मा** **; अहम्—** **मैं** **; अवस्थित:—** **इस प्रकार स्थित।** **.** 

**जब भी कोई व्यक्ति मुझमें, चाहे मेरे अर्चाविग्रह रूप में या अन्य प्रामाणिक अभिव्यक्तियों** **के रूप में, श्रद्धा उत्पन्न कर लेता है, तो उसे उसी रूप में मेरी पूजा करनी चाहिए। मैं निश्चय ही,** **समस्त उत्पन्न जीवों के भीतर तथा पृथक् रूप से अपने आदि रूप में भी विद्यमान रहता हूँ,** **क्योंकि मैं सबों का परमात्मा हूँ।** **तात्पर्य :** श्री भगवान् की पूजा पूजक विशेष की श्रद्धा के अनुसार होती है। यहाँ पर *अर्चा* का विशेष उल्लेख हुआ है क्योंकि आध्यात्मिक उन्नति के लिए अर्चाविग्रह की पूजा अनिवार्य है। श्रील भक्तिसिद्धान्त सरस्वती ठाकुर उल्लेख करते हैं कि अनुभवहीन व्यक्ति यह सोच सकते हैं कि अर्चाविग्रह पूजक की इन्द्रियतृप्ति के निमित्त है क्योंकि अर्चाविग्रह संगमरमर अथवा पीतल जैसी बाह्य वस्तुओं से बना होता है। किन्तु प्रामाणिक मंत्रों के उच्चारण द्वारा अर्चाविग्रह की स्थापना करके मनुष्य भगवान् को अर्चारूप में प्रवेश करने के लिए आमंत्रित करता है। नियमित तथा श्रद्धायुक्त पूजा द्वारा मनुष्य धीरे धीरे समझने लगता है कि अर्चाविग्रह भगवान् से सर्वथा अभिन्न है। उस अवस्था में अर्चापूजन के बल पर मनुष्य द्वितीय श्रेणी की भक्ति प्राप्त करता है। इस अधिक विकसित अवस्था में मनुष्य अन्य भक्तों से संगति बढ़ाना चाहता है और ज्योंही वह वैष्णव समुदाय में ठीक से स्थापित हो जाता है, वह भौतिक जीवन का पूर्णतया त्याग कर देता है और क्रमश: कृष्णभावनामृत में पूर्ण बन जाता है।  