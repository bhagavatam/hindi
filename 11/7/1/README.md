डुबकी लगाई जिससे वे मन्दर पर्वत को अपनी पीठ पर धारण कर सकें। समुद्र मन्थन से सर्वप्रथम कालकूट विष प्राप्त हुआ। सभी इस विष से भयभीत हो उठे, किन्तु शिवजी ने इसे पीकर सबको संतुष्ट किया। जब यह समझौता हो गया कि मन्थन से जो अमृत निकलेगा उसे देवता तथा दैत्य परस्पर समान रूप से बाँट लेंगे तो उन्होंने वासुकि को लाकर उसे मथानी की रस्सी के रूप में प्रयुक्त किया। भगवान् की दक्ष योजना के अनुसार असुरों ने सर्प का मुख-भाग पकड़ा और देवताओं ने पूँछ का भाग। तब उन्होंने बड़े ही यत्न से सर्प को दोनों दिशाओं में खींचना शुरू कर दिया। चूँकि मन्दर पर्वत के रूप में प्रयुक्त मथानी अत्यन्त भारी थी और जल के भीतर किसी आधार पर टिकी हुई नहीं थी अतएव वह जल में डूब गई और इस तरह देवताओं तथा असुरों का पराक्रम व्यर्थ हो गया। तब कच्छप रूप धारण करके भगवान् प्रकट हुए और उन्होंने मन्दर पर्वत को अपनी पीठ पर टिका लिया। फिर तो मन्थन बड़ी तेजी से चालू हो गया। मन्थन के परिणामस्वरूप प्रचुर मात्रा में विष उत्पन्न हुआ। जब प्रजापतियों ने देखा कि उन्हें बचाने वाला कोई नहीं है, तो उन्होंने शिवजी के पास जाकर उनकी सच्ची स्तुतियाँ कीं। शिवजी आशुतोष कहलाते हैं क्योंकि वे भक्त पर अत्यधिक प्रसन्न हो जाते हैं; अतएव उन्होंने मन्थन से उत्पन्न सारे विष को पी जाना तुरन्त स्वीकार कर लिया। जब शिवजी ने विष पीना स्वीकार कर लिया तो देवी दुर्गा अर्थात् शिवजी की पत्नी भवानी तनिक भी विचलित नहीं हुईं क्योंकि उन्हें शिवजी के शौर्य का पता था। निस्सन्देह, उन्होंने इस समझौते पर अपनी प्रसन्नता व्यक्त की। तब शिवजी ने सर्वत्र व्याप्त विनाशकारी विष को अपनी हथेली पर एकत्र किया और वे उसे पी गये। इस विष के पी जाने से उनकी गर्दन नीली-नीली सी हो गई। विष का थोड़ा अंश उनकी हथेली से भूमि पर गिर पड़ा। इसी विष के कारण विषैले साँप, बिच्छू, विषैले पौधे तथा अन्य सारी विषैली वस्तुएँ संसार में पाई जाती हैं।  

**श्रीशुक उवाच** 