**ये कोपिता: सुबहु पाण्डुसुता: सपत्नैर्** **दुद्र्यूतहेलनकचग्रहणादिभिस्तान् ।** **कृत्वा निमित्तमितरेतरत: समेतान्** **हत्वा नृपान्निरहरत्क्षितिभारमीश: ॥ २॥** 

**शब्दार्थ** 

**ये—** **वे जो** **; कोपिता:—** **क्रुद्ध थे** **; सु-बहु—** **बारश्बार** **; पाण्डु-सुता:—** **पाण्डु के पुत्र** **; सपत्नै:—** **अपने शत्रुओं द्वारा** **; दु:-द्यूत—** **कपटपूर्ण जुआ खेलने से** **; हेलन—** **अपमान** **; कच-ग्रहण—** **(द्रौपदी के) केश का खींचा जाना** **; आदिभि:—** **इत्यादि के द्वारा** **;** **तान्—** **उन (पाण्डवों) को** **; कृत्वा—** **बनाकर** **; निमित्तम्—** **कारण** **; इतर-इतरत:—** **एक दूसरे के आमने-सामने** **; समेतान्—** **एकत्र** **हुए** **; हत्वा—** **मार करके** **; नृपान्—** **राजाओं को** **; निरहरत्—** **सदैव के लिए हटा दिया** **; क्षिति—** **पृथ्वी के** **; भारम्—** **भार को** **;** **ईश:—** **परमेश्वर ने।** **.** 

**चूँकि पाण्डुपुत्र अपने शत्रुओं के अनेकानेक अपराधों से यथा कपटपूर्ण जुआ खेलने,** **बचनों द्वारा अपमान, द्रौपदी के केशकर्षण तथा अन्य अनेक क्रूर अत्याचारों से क्रुद्ध थे,** **इसलिए परमेश्वर ने उन पाण्डवों को अपनी इच्छा पूरी करने के लिए कारण-रूप में उपयोग** **किया। भगवान् कृष्ण ने कुरुक्षेत्र युद्ध के बहाने पृथ्वी पर भार बन रहे सारे राजाओं को अपनी** **अपनी सेनाओं समेत युद्धभूमि में दोनों ओर से एकत्र कराने की व्यवस्था की और जब भगवान्** **ने उन्हें युद्ध के माध्यम से मार डाला, तो पृथ्वी का भार हलका हो गया।** **तात्पर्य :** पाण्डवगण बारश्बार दुर्योधन तथा दु:शासन जैसे शत्रुओं द्वारा सताये जा रहे थे। निर्दोष युवा राजकुमारों के रूप में पाण्डवों का कोई शत्रु न था, किन्तु दुर्योधन अपने असहाय चचेरे भाइयों के विरुद्ध निरन्तर षडयंत्र करता रहता था। पाण्डवों को लाक्षागृह में भेजा गया, जो बाद में जल कर राख हो गया, उन्हें विष दिया गया और उनकी सती साध्वी पत्नी द्रौपदी के केशों को खींचकर उसे नंगी करने के प्रयास द्वारा खुला अपमान किया गया। इन सारे संकटों में भगवान् श्रीकृष्ण पाण्डवों की निरंतर रक्षा करते रहे, क्योंकि वे पूर्णरूपेण उनकी शरण में थे और उनका भगवान् के सिवाय कोई दूसरा आश्रय नहीं था। इस श्लोक में *इतरेतरत:* शब्द महत्त्वपूर्ण है। कुरुक्षेत्र युद्ध के पूर्व कृष्ण ने पूतना, केशी, अघासुर तथा कंस जैसे अनेक असुरों का वध कर डाला था। अब कृष्ण बच रहे अपवित्र लोगों का वध करके पृथ्वी का भार हटाने का अपना मन्तव्य पूरा करना चाह रहे थे। किन्तु जैसाकि यहाँ पर बतलाया गया है *कृत्वा निमित्तम्* भगवान् ने अपने हाथों से उनका वध नहीं किया, अपितु अर्जुन तथा अन्य पाण्डव स्वभक्तों को इन अपवित्र राजाओं को मारने के लिए शक्ति प्रदान की। इस तरह अपने निकटतम अंशरूप बलराम द्वारा कार्य कराकर और पांडवों जैसे शुद्ध भक्तों को शक्ति प्रदान करके धर्म की पुन:स्थापना करते हुए तथा संसार को असुरों से विहीन करते हुए *युगावतार* लीला का प्रदर्शन किया। यद्यपि कुरुक्षेत्र युद्ध का सामान्य उद्देश्य असुरों का संहार करना था, किन्तु कृष्ण की व्यवस्था से कुछ महान् भक्त यथा भीष्म कृष्ण के प्रति शत्रुवत् प्रतीत हो रहे थे। किन्तु जैसाकि *श्रीमद्भागवत*  (१.९.३९)के प्रथम स्कंध में *हतागता: स्वरूपम्* शब्दों द्वारा व्यक्त हुआ है, अनेक महान् भक्तों ने कृष्ण के साथ शत्रु का-सा व्यवहार किया और कृष्ण द्वारा मारे जाने पर, वे अपने मूल दिव्य शरीरों सहित तुरन्त वैकुण्ठ लोक चले गये। चूँकि ईश्वर सर्वोच्च हैं, अत: वध द्वारा वे पृथ्वी से असुरों को हटाने के साथ साथ अपने शुद्ध भक्तों को प्रोत्साहित भी करते हैं। 