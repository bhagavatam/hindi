भगवान् विष्णु की कृपा द्वारा उसकी रक्षा का वर्णन किया गया है। जब सब देवताओं ने मिलकर इन्द्र से वृत्रासुर का वध करने के लिए प्रार्थना की थी तो उसने इनकार कर दिया था, क्योंकि वृत्रासुर ब्राह्मण था। किन्तु देवताओं ने इन्द्र को यह कह कर प्रोत्साहित किया था कि वह उसे मारने से न डरें, क्योंकि उसकी रक्षा नारायण-कवच अथवा स्वयं भगवान् द्वारा हुई है। मनुष्य नारायण का नाम लेने मात्र से षी, गाय या ब्राह्मण के वध से लगने वाले पाप-फल से मुक्त हो जाता है। देवताओं ने इन्द्र से अश्वमेघ यज्ञ करने के लिए कहा जिससे नारायण प्रसन्न हो सकें क्योंकि इस यज्ञ के करने से यदि कोई समूचे ब्रह्माण्ड का भी वध कर दे तो भी उसको हत्या के पाप का फल नहीं भोगना पड़ता। देवताओं के इस उपदेश को सुनकर इन्द्र ने वृत्रासुर से युद्ध किया, किन्तु जब वृत्रासुर मारा गया तो इन्द्र को छोड़ कर सभी लोग संतुष्ट हुए क्योंकि इन्द्र वृत्रासुर की स्थिति से परिचित था। महान् पुरुष का स्वभाव ऐसा ही होता है। यदि कोई महान् पुरुष अवैध रीति से धन प्राप्त करता भी है, तो वह सदा लज्जित होता है तथा उसे पश्चाताप होता है। इन्द्र को यह निश्चय हो गया कि वह ब्राह्मण-हत्या जैसे पाप में फँस गया है। यही नहीं, यह ब्रह्महत्या प्रत्यक्ष रूप में उसका पीछा करने लगा, जिससे डर कर वह इधर-उधर भागता रहा और सोचता रहा कि इस पाप से किस तरह मुक्त हुआ जाये। वह मानस-सरोवर में गया और वहाँ पर धन की देवी (लक्ष्मी जी) के संरक्षण में एक हजार वर्षों तक ध्यान करता रहा। इस अवधि में इन्द्र के प्रतिनिधि के रूप में नहुष स्वर्गलोक पर शासन करता रहा। दुर्भाग्यवश वह इन्द्र की पत्नी शची देवी के सौन्दर्य से आकृष्ट हो उठा और उसे अपने इस पाप-विचार के कारण अगले जीवन में सर्प का शरीर धारण करना पड़ा। तत्पश्चात् इन्द्र ने उच्च ब्राह्मणों एवं मुनियों की सहायता से एक महान् यज्ञ किया। तब जाकर वह ब्रह्महत्या के पाप के फल से मुक्त हो सका।  

**श्रीशुक उवाच** 