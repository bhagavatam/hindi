**एवं ब्रुवाणं पुरुषार्थभाजनं** **जनार्दनं प्राञ्जलय: प्रचेतस: ।** **तद्दर्शनध्वस्ततमोरजोमला** **गिरागृणन्गद्गदया सुहृत्तमम् ॥ २१॥** 

**शब्दार्थ** 

**मैत्रेय: उवाच—** **मैत्रेय ने कहा** **; एवम्—** **इस प्रकार** **; ब्रुवाणम्—** **बोलते हुए** **; पुरुष-अर्थ—** **जीवन के परम लक्ष्य का** **; भाजनम्—** **दाता** **; जन-अर्दनम्—** **भक्त के समस्त अवगुणों को दूर करने वाला** **; प्राञ्जलय:—** **हाथ जोड़ कर** **; प्रचेतस:—** **प्रचेतागण** **; तत्—** **उसको** **; दर्शन—** **देखकर** **; ध्वस्त—** **नष्ट** **; तम:—** **तमोगुण का** **; रज:—** **रजोगुण का** **; मला:—** **मल, कल्मष** **; गिरा—** **वाणी से** **;** **अगृणन्—** **प्रार्थना की** **; गद्गदया—** **गद्गद होकर** **; सुहृत्-तमम्—** **समस्त मित्रों में श्रेष्ठ को।** **.** 

**मैत्रेय ऋषि ने कहा : भगवान् के इस प्रकार कहने पर प्रचेताओं ने उनकी प्रार्थना की।** **भगवान् जीवन की समस्त सिद्धियों को देने वाले और परम कल्याणकर्ता हैं। वे परम मित्र भी** **हैं, क्योंकि वे भक्तों के समस्त कष्टों को हरते हैं। प्रचेताओं ने आनन्दातिरेक से गद्गद वाणी में** **प्रार्थना करनी प्रारश्भ की। वे भगवान् का साक्षात् दर्शन करने से शुद्ध हो गये।** **तात्पर्य :** यहाँ पर भगवान् को *पुरुषार्थ भाजनम्* (जीवन के परम लक्ष्य के प्रदाता) कहा गया है। हमें जीवन में जो भी सफलता चाहिए, वह भगवान् की कृपा से प्राप्त हो सकती है। चूँकि प्रचेताओं को पहले से भगवान् की कृपा प्राप्त थी, अत: उन पर तीनों भौतिक गुणों के कल्मष (मल) का कोई प्रभाव नहीं पड़ा। उनसे सारे भौतिक गुण उसी तरह दूर हो गये जिस प्रकार सूर्य के उदय होते ही अंधकार भाग जाता है। चूँकि भगवान् उनके समक्ष प्रकट हुए, अत: रजो तथा तमोगुणों का सारा कल्मष दूर हो गया। इसी प्रकार जब शुद्ध भक्त हरे कृष्ण महामंत्र का जप करता है, तो वह भी समस्त कल्मष से शुद्ध हो जाता है, क्योंकि भगवन्नाम तथा भगवान् एक हैं, जैसाकि *श्रीमद्भागवत* (१.२.१७) में कहा गया है— *शृण्वतां स्वकथा: कृष्ण: पुण्यश्रवणकीर्तन:।* *हृद्यन्त:स्थो ह्यभद्राणि विधुनोति सुहृत्सताम्॥* ''पूर्ण पुरुषोत्तम भगवान् श्रीकृष्ण जो प्रत्येक हृदय में स्थित परमात्मा हैं और सत्यनिष्ठ भक्तों के कल्याणकर्ता हैं, अपने उन भक्तों के हृदयों को भौतिक सुख की इच्छाओं से विमल करते हैं, जो उनके संदेशों को सुनने के लिए उत्सुक रहते हैं। ये संदेश ठीक से श्रवण तथा कीर्तन करने पर अत्यन्त कल्याणकारी होते हैं।ÓÓ भगवन्नाम स्वयं भगवान् है। यदि कोई नाम का कीर्तन करता है तथा सुनता है, तो वह शुद्ध हो जाता है। क्रमश: सारा भौतिक कल्मष दूर हो जाता है। प्रचेतागण भगवान् की उपस्थिति के कारण पहले ही शुद्ध हो चुके थे, अत: वे हाथ जोड़कर समुचित प्रार्थना कर सके। दूसरे शब्दों में, जब भक्तगण भक्ति में लग जाते हैं, तो तुरन्त ही उनके सारे कल्मष दूर हो जाते हैं, जिसकी पुष्टि *भगवद्गीता* में हुई है ( *स गुणान्समतीत्यैतान्ब्रह्मभूयाय कल्पते* )। कभी-कभी भक्त जन असन्तुष्ट हो जाते हैं कि भगवान् उन्हें अपना साक्षात् दर्शन नहीं देते। अत: जब प्रचेताओं ने साक्षात् भगवान् को देखा तो उनकी अप्रसन्नता दूर हो गई।  

**प्रचेतस ऊचु:** 