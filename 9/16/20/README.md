**आत्मानन्दानुभूत्यैव न्यस्तशक्त्यूर्मये नम: ।** **हृषीकेशाय महते नमस्तेऽनन्तमूर्तये ॥ २०॥** 

**शब्दार्थ** 

**आत्म-आनन्द—** **आपके अपने आनन्द की** **; अनुभूत्या—** **अनुभूति से** **; एव—** **निश्चय ही** **; न्यस्त—** **परित्यक्त** **; शक्ति-ऊर्मये—** **भौतिक शक्ति (माया) की लहरें** **; नम:—** **नमस्कार** **; हृषीकेशाय—** **इन्द्रियों के परम नियामक को** **; महते—** **परमात्मा को** **;** **नम:—** **नमस्कार** **; ते—** **तुमको** **; अनन्त—** **असीम** **; मूर्तये—** **जिनका विस्तार (प्रकाश)।** **.** 

**अपने व्यक्तिगत आनन्द का अनुभव करते हुए आप सदैव भौतिक प्रकृति की लहरों के** **परे हैं। अत: हे ईश्वर! मैं आपको सादर नमस्कार करता हूँ। आप इन्द्रियों के परम नियामक** **(प्रेरक) हैं और आपके रूप के प्रकाश (विस्तार) अनन्त हैं। आप परम महान् हैं, अत: मैं** **आपको सादर नमस्कार करता हूँ।** **तात्पर्य :** इस श्लोक में जीवात्मा और परमात्मा में अन्तर बताया गया है। बद्धजीव तथा ईश्वर के रूपों में अन्तर है, क्योंकि ईश्वर सदा आनन्दमय है, किन्तु जीव सदैव भौतिक संसार के ताप- त्रय के अधीन रहता है। परमेश्वर तो सच्चिदानन्द विग्रह हैं। वे अपने आप से आनन्द प्राप्त करते हैं। उनका शरीर दिव्य सत्त्वमय है, किन्तु बद्धजीव को भौतिक शरीर के कारण अनेक शारीरिक तथा मानसिक व्याधियाँ सताती रहती हैं। बद्धजीव सदैव आसक्ति तथा विरक्ति से पीडि़त रहता है, जबकि ईश्वर इस द्वैतता से सदा मुक्त रहता है। ईश्वर समस्त इन्द्रियों का परम स्वामी है, जबकि बद्धजीव इन्द्रियों द्वारा संचालित होता है। ईश्वर विराट है, जबकि जीवात्मा सूक्ष्मतम है। जीवात्मा को माया की लहरें प्रभावित करती रहती हैं, किन्तु परमेश्वर समस्त कर्मों तथा उनके फलों से परे हैं। परमेश्वर के अनेकानेक विस्तार हैं ( *अद्वेतम् अच्युतम् अनादिम् अनन्त-रूपम्* ) किन्तु बद्ध जीवात्मा का केवल एक रूप होता है। इतिहास बताता है कि कभी-कभी जीवात्मा योगशकि्त से आठ रूपों में विस्तार कर सकता है, किन्तु ईश्वर के शारिरिक विस्तार अनन्त हैं। इसका तात्पर्य यह हुआ कि पूर्ण पुरुषोत्तम भगवान् की देहों का कोई वार-पार नहीं है।  