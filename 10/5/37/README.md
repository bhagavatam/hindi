**परोऽप्यपत्यं हितकृद्यथौषधं** **स्वदेहजोऽप्यामयवत्सुतोऽहित: ।** **छिन्द्यात्तदङ्गं यदुतात्मनोऽहितं** **शेषं सुखं जीवति यद्विवर्जनात् ॥ ३७॥** 

**शब्दार्थ** 

**पर:—** **उसी परिवार से सश्बन्धित न होना** **; अपि—** **यद्यपि** **; अपत्यम्—** **बालक** **; हित-कृत्—** **जो लाभप्रद है** **; यथा—** **जिस प्रकार** **;** **औषधम्—** **औषधि** **; स्व-देह-ज:—** **अपने ही शरीर से उत्पन्न** **; अपि—** **यद्यपि** **; आमय-वत्—** **रोग के समान** **; सुत:—** **पुत्र** **;** **अहित:—** **जो हितैषी नहीं है** **; छिन्द्यात्—** **काट देना चाहिए** **; तत्—** **उस** **; अङ्गम्—** **शरीर के भाग को** **; यत्—** **जो** **; उत—** **निस्सन्देह** **;** **आत्मन:—** **शरीर का** **; अहितम्—** **अनुपयोगी** **; शेषम्—** **बचा हुआ, शेष** **; सुखम्—** **सुखपूर्वक** **; जीवति—** **जीवित रहता है** **; यत्—** **जिसके** **; विवर्जनात्—** **काट देने से।** **.** 

**यद्यपि औषधि (जड़ी-बूटी) जंगल में उत्पन्न होने के कारण मनुष्य की श्रेणी में परिगणित** **नहीं होती किन्तु लाभप्रद होने पर अत्यन्त सावधानी से रखी जाती है। इसी प्रकार यदि अपने** **परिवार से बाहर का कोई व्यक्ति अनुकूल हो तो उसे पुत्र के समान संरक्षण प्रदान किया जाना** **चाहिए। दूसरी ओर, यदि किसी के शरीर का कोई अंग रोग से विषाक्त हो जाये तो उसे काट** **कर अलग कर देना चाहिए जिससे शेष शरीर सुखपूर्वक जीवित रहे। इसी प्रकार भले ही अपना** **आत्मज पुत्र ही क्यों न हो, यदि वह प्रतिकूल है, तो उसका परित्याग कर देना चाहिए।** **तात्पर्य :** श्री चैतन्य महाप्रभु ने समस्त भगवद्भक्तों को उपदेश दिया है कि वे तृण से भी अधिक विनीत और वृक्षों से भी अधिक सहिष्णु बनें अन्यथा उनके भक्ति-मार्ग में सदैव उपद्रव होते रहेंगे। यहाँ पर इसका प्रत्यक्ष उदाहरण दिया गया है कि किस तरह एक भक्त एक अभक्त द्वारा, जो कि एक वत्सल पिता है, सताया जाता है। यह भौतिक जगत ऐसा है कि अभक्त पिता एक भक्त पुत्र का शत्रु बन जाता है। अपने ही पुत्र को मार डालने का निश्चय करके हिरण्यकशिपु ने ऐसा उदाहरण प्रस्तुत किया जो अपने शरीर के ही एक अंग के विषाक्त होने तथा शेष शरीर के लिए हानिकारक होने के कारण उसे काट कर अलग करने के तुल्य है। निस्सन्देह, यही उदाहरण अभक्तों पर भी लागू किया जा सकता हैं। चाणक्य पण्डित का उपदेश है— *त्यज दुर्जनसंसर्गम् भज साधुसमागमम्* —जो भक्त सचमुच ही आध्यात्मिक जीवन में अग्रसर होने के लिए इच्छुक हैं उन्हें चाहिए कि अभक्तों की संगति छोड़कर सदैव भक्तों की संगति करें। इस शरीर से अत्यधिक लिप्त होना अज्ञानता है, क्योंकि यह क्षणिक तथा दुखमय है। अतएव जो भक्त आत्म-साक्षात्कार के हेतु तपस्या करने के लिए कृतसंकल्प हैं और जो आध्यात्मिक चेतना में अग्रसर होना चाहते हैं उन्हें नास्तिक अभक्तों का साथ छोड़ देना चाहिए। प्रह्लाद महाराज में अपने पिता हिरण्यकशिपु की विचारधारा से असहयोग करने की प्रवृत्ति बनी रही तो भी वे सहिष्णु तथा विनीत थे। किन्तु हिरण्यकशिपु अभक्त होने के कारण इतना कलुषित था कि वह अपने पुत्र को मार डालने तक के लिए सन्नद्ध था। उसने अंग काट देने के तर्क द्वारा इसकी पुष्टि करनी चाही।  