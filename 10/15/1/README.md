चराते हुए धेनुकासुर का वध किया, किस तरह व्रजवासियों को ताल वृक्ष के फल खाने दिये तथा तरुण गाय-भैंसों आदि पशु-समूह को कालिय-विष से बचाया। पौगण्डावस्था की लीलाएँ प्रकट करते-करते एक दिन राम (बलराम) तथा कृष्ण अपनी गौवें चराते चराते एक आकर्षक वन में प्रविष्ट हुए जिसमें एक स्वच्छ सरोवर था। वे अपने मित्रों के साथ खेलकूद करने लगे। थकान का बहाना करके बलदेव ने अपना सिर एक ग्वालबाल की गोद में रख दिया और कृष्ण अपने बड़े भाई की थकान दूर करने के लिए उनके पाँव दबाने लगे। तत्पश्चात् कृष्ण ने भी अपना सिर एक ग्वालबाल की गोद में रख दिया और एक अन्य ग्वालबाल उनका पाँव दबाने लगा। इस तरह कृष्ण, बलराम तथा उनके ग्वाल मित्रों ने विविध लीलाओं का रस लिया। खेलते हुए श्रीदामा, सुबल, स्तोककृष्ण तथा अन्य ग्वालबालों ने राम तथा कृष्ण से उस दुष्ट तथा दुर्दम धेनुकासुर का बखान किया जिसने गधे का वेश धारण कर रखा था और जो गोवर्धन पर्वत के निकट के तालवन में रह रहा था। इस वन में अनेक प्रकार के मधुर फल थे किन्तु इस असुर के भय से कोई भी व्यक्ति इन फलों का आस्वादन करने का साहस नहीं जुटा पाया। इसलिए आवश्यक था कि इस असुर तथा इसके संगियों का वध किया जाय। इस स्थिति को सुनकर राम तथा कृष्ण अपने संगियों की इच्छापूॢत के लिए इस वन की ओर चल पड़े। तालवन पहुँच कर ज्योंही बलराम ने तालवृक्षों को हिलाकर बहुत से फल गिराये तभी धेनुकासुर उन पर आक्रमण करने के लिए तेजी से दौड़ा। लेकिन बलराम ने उसकी पिछली टांगों को एक हाथ से दबोच लिया, उसे घुमाया और एक वृक्ष की चोटी पर फेंक दिया। इस तरह उसका वध कर दिया। तब धेनुकासुर के सभी साथी क्रुद्ध होकर आक्रमण करने के लिये झपटे किन्तु राम तथा कृष्ण ने एक एक करके उनको पकड़ कर घुमाने के बाद मार डाला। इस तरह सारा उत्पात समाप्त हो गया। जब कृष्ण तथा बलराम ग्वाल-समुदाय के बीच लौट कर आये तो यशोदा तथा रोहिणी ने उन्हें गोद में उठा लिया, उनके मुखड़े चूमे, अच्छा भोजन कराया और सुला दिया। कुछ दिन बाद कृष्ण अपने मित्रों के साथ गौवें चराने कालिन्दी तट पर गये किन्तु बलराम साथ में न थे। गौवें तथा ग्वालबाल बहुत ही प्यासे थे अत: उन्होंने कालिन्दी का थोड़ा-सा जल पिया। किन्तु यह जल विष से कलुषित था इसलिए वे सब नदी के तट पर बेहोश हो गये। कृष्ण ने अपनी चितवन की दया-वृष्टि से उन्हें फिर से जीवित किया। होश में आने पर उन सबों ने इस महान् दया की भूरि भूरि प्रशंसा की।  

**श्रीशुक उवाच** 