मारा और असुर के द्वारा अपहरण की गईं हजारों युवतियों से विवाह किया। इसमें यह भी बताया गया है कि भगवान् ने किस प्रकार स्वर्ग से पारिजात वृक्ष चुराया और अपने हर महल में किस तरह सामान्य गृहस्थ जैसा व्यवहार किया। जब नरकासुर ने भगवान् वरुण का छाता, माता अदिति के कुण्डल तथा देवताओं का मणिपर्वत नामक क्रीड़ा क्षेत्र चुरा लिये तो इन्द्र ने द्वारका जाकर भगवान् कृष्ण से उस असुर के अतिक्रमण का हाल कह सुनाया। अत: भगवान् कृष्ण सत्यभामा सहित अपने वाहन गरुड़ पर सवार हुए और नरकासुर की राजधानी जा पहुँचे। नगर के बाहर एक खेत में भगवान् ने अपने चक्र से मुर नामक असुर का सिर काट लिया। इसके बाद वे मुर के सात पुत्रों से लड़े और उन्हें यम-धाम पहुँचाया। तत्पश्चात् नरकासुर स्वयं हाथी पर सवार होकर युद्धभूमि में आया। उसने श्रीकृष्ण पर अपना शक्ति नामक भाला छोड़ा किन्तु यह हथियार बेकार हो गया और भगवान् ने असुर की सारी सेना को क्षत-विक्षत कर डाला। अन्त में कृष्ण ने अपने तेज धार वाले चक्र से नरकासुर का सिर काट लिया। तब देवी पृथ्वी भगवान् कृष्ण के पास पहुँची और उन्हें नरकासुर द्वारा चुराई गई विविध वस्तुएँ प्रदान कीं। उन्होंने भगवान् की स्तुति की और नरकासुर के भयभीत पुत्र को लाकर भगवान् के चरणकमलों में डाल दिया। उस असुर-पुत्र को सान्त्वना देकर कृष्ण नरकासुर के महल में घुसे जहाँ उन्हें सोलह हजार एक सौ युवतियाँ मिलीं। ज्योंही उन्होंने कृष्ण को देखा, उन सबों ने उन्हें ही अपने पति रूप में स्वीकार करने का निर्णय लिया। भगवान् ने उन्हें प्रचुर कोष के साथ द्वारका भेज दिया और तब वे सत्यभामा के साथ इन्द्र-धाम गये। वहाँ उन्होंने अदिति के कुंडल लौटाये और इन्द्र तथा इन्द्र- पत्नी शची देवी ने उनकी पूजा की। सत्यभामा के अनुरोध पर कृष्ण ने स्वॢगक पारिजात वृक्ष उखाड़ लिया और उसे गरुड़ की पीठ पर रख लिया। फिर इस वृक्ष को ले जाने का विरोध कर रहे इन्द्र तथा अन्य देवताओं को हराकर कृष्ण सत्यभामा समेत द्वारका लौट आये जहाँ उन्होंने सत्यभामा के महल के निकट उस वृक्ष को एक बगीचे में रोप दिया। इन्द्र मूलत: कृष्ण की स्तुति करने और उनसे नरकासुर का वध करने की याचना करने आया था किन्तु जब उसका काम पूरा हो गया तो वह भगवान् से झगड़ पड़ा। देवताओं में क्रुद्ध होने की प्रवृत्ति है क्योंकि वे अपने ऐश्वर्य के मद से उन्मत्त हो उठते हैं। अच्युत भगवान् ने अपने सोलह हजार एक सौ पृथक्-पृथक् रूप धारण किये और उनके अलग- अलग भवनों में सोलह हजार एक सौ युवतियों से विवाह किया। वे अपनी अनेक पति्नयों से विभिन्न प्रकार की सेवाएँ कराते हुए सामान्य पुरुष जैसा गृहस्थ जीवन बिताने लगे।  