**एन: पूर्वकृतं यत्तद्राजान: कृष्णवैरिण: ।** **जहुस्तेऽन्ते तदात्मान: कीट: पेशस्कृतो यथा ॥ ३९॥** 

**शब्दार्थ** 

**एन:—** **यह पापकर्म (भगवान् की निन्दा का)** **; पूर्व-कृतम्—** **पूर्व जन्म में किया गया** **; यत्—** **जो** **; तत्—** **वह** **; राजान:—** **राजागण** **; कृष्ण-वैरिण:—** **सदैव कृष्ण के शत्रु बने रहने वाले** **; जहु:—** **त्याग दिया** **; ते—** **वे सभी** **; अन्ते—** **मृत्यु के समय** **; तत्-** **आत्मान:—** **वही आध्यात्मिक स्वरूप प्राप्त करके** **; कीट:—** **कीड़ा** **; पेशस्कृत:—** **काली भृङ्गी द्वारा (पकड़ा गया)** **; यथा—** **जिस** **तरह।** **.** 

**न केवल शिशुपाल तथा दन्तवक्र अपितु अन्य अनेकानेक राजा जो कृष्ण के शत्रु बने हुए** **थे अपनी मृत्यु के समय मोक्ष को प्राप्त हुए। चूँकि वे भगवान् के विषय में सोचते थे, अत: उन्हें** **भगवान्-जैसा आध्यात्मिक स्वरूप प्राप्त हुआ जिस तरह भृंगी द्वारा पकड़ा गया कीड़ा भृंगी का** **शरीर प्राप्त कर लेता है।** **तात्पर्य :** यहाँ पर यौगिक ध्यान का रहस्य समझाया गया है। असली योगी अपने हृदयों में सदैव विष्णु के स्वरूप का ध्यान करते हैं। फलस्वरूप वे मृत्यु के समय विष्णु के स्वरूप का ध्यान धरते हुए अपना शरीर त्याग कर विष्णुलोक या वैकुण्ठलोक को प्राप्त करते हैं जहाँ उन्हें विष्णु जैसा ही स्वरूप प्राप्त होता है। हम छठे स्कंध में देख चुके हैं कि जब अजामिल का उद्धार करने के लिए वैकुण्ठ से विष्णुदूत आये तो वे विष्णु सरीखे ही लग रहे थे। उनके भी चार हाथ थे और उनका स्वरूप विष्णु जैसा था। अतएव हम इस निष्कर्ष पर पहुँचते हैं कि यदि कोई विष्णु का चिन्तन करने का अवयास करे और मृत्यु के समय उन्हीं के विचार में पूर्णतया लीन रहे तो वह भगवद्धाम वापस चला जाता है। यहाँ तक कि कृष्ण के शत्रु ने भी, यथा राजा कंस जो भयवश कृष्ण का चिन्तन करता था, भगवान् के ही समान आध्यात्मिक स्वरूप प्राप्त किया।  