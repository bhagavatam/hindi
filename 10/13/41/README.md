**नाहं निन्दे न च स्तौमि स्वभावविषमं जनम् ।** **एतेषां श्रेय आशासे उतैकात्श्यं महात्मनि ॥ ४२॥** 

**शब्दार्थ** 

**न—** **नहीं** **; अहम्—** **मैं** **; निन्दे—** **निन्दा करता हूँ** **; न—** **न तो** **; च—** **भी** **; स्तौमि—** **प्रशंसा करता हूँ** **; स्व-भाव—** **जिसका स्वभाव** **;** **विषमम्—** **विपरीत** **; जनम्—** **जीव या मनुष्य** **; एतेषाम्—** **उन सबों का** **; श्रेय:—** **चरम लाभ** **; आशासे—** **चाहता हूँ, मनाता हूँ** **;** **उत—** **निस्सन्देह** **; ऐकात्श्यम्—** **एकात्मता** **; महा-आत्मनि—** **परमात्मा या परब्रह्म (कृष्ण) में।** **.** 

**विभिन्न लोग विभिन्न स्वभाव के होते हैं; अतएव उनकी प्रशंसा करना या उनकी निन्दा** **करना मेरा कार्य नहीं है। मैं तो इस आशा से उनके कल्याण की कामना करता हूँ कि वे** **परमात्मा, भगवान् श्रीकृष्ण के साथ एकात्मता स्वीकार करेंगे।** **तात्पर्य :** ज्योंही मनुष्य भक्तियोग पद तक पहुँच जाता है त्योंही वह भली भाँति जान जाता है कि भगवान् वासुदेव ही जीवन-लक्ष्य हैं ( *वासुदेव: सर्वमिति स महात्मा सुदुर्लभ:* )। समस्त वैदिक वाङ्मय का यही आदेश है ( *वेदैश्च सर्वैरहमेव वेद्य:; सर्व धर्मान्परित्यज्य मामेकं शरणं व्रज* )। किसी की भौतिक योग्यताओं के लिए प्रशंसा करने या दुर्गुणों के लिए निन्दा करने से कोई लाभ नहीं होता। भौतिक जगत में अच्छे तथा बुरे का कोई अर्थ नहीं होता, क्योंकि अच्छा व्यकि्त स्वर्ग को जा सकता है और बुरा व्यक्ति अधोलोक को जा सकता है। विभिन्न स्वभावों के लोग कभी ऊपर उठाए जाते हैं और कभी गिरा दिए जाते हैं किन्तु यह जीवन-लक्ष्य नहीं है। जीवन का लक्ष्य तो उत्थान-पतन से मुक्त होकर कृष्णभावनामृत को ग्रहण करना है। अतएव सन्त पुरुष तथाकथित अच्छे तथा बुरे में भेदभाव नहीं बरतता, प्रत्युत वह कामना करता है कि प्रत्येक व्यकि्त कृष्णभावनामृत में सुखी रहे, जो जीवन का चरम लक्ष्य है।  