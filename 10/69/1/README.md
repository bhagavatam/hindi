इस अध्याय में बतलाया गया है कि किस तरह नारद मुनि भगवान् कृष्ण की गृहस्थ लीलाओं को देखकर चकित हुए और किस तरह उन्होंने भगवान् की स्तुति की। नरकासुर को मारने के बाद भगवान् कृष्ण ने एकसाथ सोलह हजार कुमारियों को ब्याहा और नारद मुनि ने भगवान् की इस अद्वितीय पारिवारिक स्थिति में उनके विविध कार्यकलापों का अवलोकन करना चाहा। अत: वे द्वारका गये। नारद मुनि सोलह हजार महलों में से एक में प्रविष्ट हुए और उन्होंने देखा कि स्वयं रुकि्मणीदेवी हजारों दासियों के होते हुए भी श्रीकृष्ण की सेवा स्वयं कर रही थीं। ज्योंही भगवान् कृष्ण ने नारद को देखा तो वे अपने बिस्तर से उठ खड़े हुए, उन्हें प्रणाम किया और तब उन्हें अपने आसन पर बैठाया। तब भगवान् ने नारद के पाँव पखारे और उस जल को अपने सिर के ऊपर छिड़का। भगवान् का आचरण इतना आदर्शात्मक था। भगवान् से थोड़ी देर बातें करने के बाद नारद उनके एक अन्य महल में गये जहाँ उन्होंने श्रीकृष्ण को उनकी रानी तथा उद्धव के साथ चौसर खेलते देखा। वहाँ से दूसरे महल में जाकर देखा कि भगवान् कृष्ण अपने छोटे से शिशुओं को दुलार रहे थे। जब वे एक अन्य महल में गये तो उन्हें स्नान के लिए जाते देखा, उससे आगे वाले में यज्ञ करते, फिर उससे भी आगे वाले में ब्राह्मणों को भोजन कराते और अन्य महल में ब्राह्मणों का जूठन खाते देखा। एक महल में भगवान् दोपहर का अनुष्ठान कर रहे थे, अन्य में गायत्री मंत्र का मौन जप कर रहे थे, अगले वाले महल में अपने बिस्तर पर सो रहे थे, उससे अगले वाले में अपने मंत्रियों से विचार-विमर्श कर रहे थे और उससे भी आगे वाले में वे सखियों के साथ जल-क्रीड़ा कर रहे थे। कहीं भगवान् ब्राह्मणों को दान दे रहे थे तो अन्य स्थान पर वे अपनी प्रेयसी से हँसी-मजाक कर रहे थे। कहीं और वे परमात्मा का ध्यान कर रहे थे तो कहीं वे अपने आध्यात्मिक गुरु की सेवा कर रहे थे। कहीं वे अपने पुत्र-पुति्रयों के विवाह की व्यवस्था कर रहे थे तो अन्य कहीं वे पशुओं का शिकार करने जा रहे थे। अन्यत्र वे वेश बदल कर यह पता लगा रहे थे कि नागरिक उनके बारे में क्या सोचते हैं। यह सब देखकर नारद ने भगवान् कृष्ण से कहा, ''मैं आपकी योगमाया शक्ति की इन विविधताओं को, जिन्हें मोहग्रस्त सामान्य जीव अनुभव नहीं कर सकते, समझ सकता हूँ क्योंकि मैंने आपके चरणकमलों की सेवा की है। इस तरह मैं परम भाग्यशाली हूँ और मेरी यही इच्छा है कि समस्त लोकों को शुद्ध करने वाली आपकी लीलाओं की महिमा का तीनों लोकों में घूम कर कीर्तन करूँ।ÓÓ श्रीकृष्ण ने नारद से कहा कि आप भगवान् के दिव्य ऐश्वर्य को देखकर हैरान न हों और उन्होंने नारद से इस संसार में अपने प्राकट्य का उद्देश्य बतलाया। तत्पश्चात् धर्म के अनुसार मुनि का समुचित आदर किया और नारदजी भगवान् का निरंतर ध्यान करते हुए वहाँ से विदा हुए।  

**श्रीशुक उवाच** 