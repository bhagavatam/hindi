**श्रीकृष्ण वृष्णिकुलपुष्करजोषदायिन्** **क्ष्मानिर्जरद्विजपशूदधिवृदि्धकारिन् ।** **उद्धर्मशार्वरहर क्षितिराक्षसध्रु-** **गाकल्पमार्कमर्हन्भगवन्नमस्ते ॥ ४०॥** 

**शब्दार्थ** 

**श्री-कृष्ण—** **हे कृष्ण** **; वृष्णि-कुल—** **यदु वंश के** **; पुष्कर—** **कमल** **; जोष—** **आनन्द** **; दायिन्—** **देनेवाले** **; क्ष्मा—** **पृथ्वी के** **;** **निर्जर—** **देवतागण** **; द्विज—** **ब्राह्मण** **; पशु—** **तथा जानवर** **; उदधि—** **सागर की** **; वृद्धि—** **वृद्धि** **; कारिन्—** **कारणस्वरूप** **; उद्धर्म—** **नास्तिक सिद्धान्तों के** **; शार्वर—** **अंधकार को** **; हर—** **भगाने वाले** **; क्षिति—** **पृथ्वी पर** **; राक्षस—** **असुरों का** **; ध्रुक्—** **विरोधी** **; आ-** **कल्पम्—** **ब्रह्माण्ड के अन्त तक** **; आ-अर्कम्—** **जब तक सूर्य चमकता है** **; अर्हन्—** **हे परम पूज्य विग्रह** **; भगवन्—** **हे भगवन्** **;** **नम:—** **मैं सादर नमस्कार करता हूँ** **; ते—** **आपको।** **.** 

**हे कृष्ण, आप कमल तुल्य वृष्णि कुल को सुख प्रदान करनेवाले हैं और पृथ्वी, देवता,** **ब्राह्मण तथा गौवों से युक्त महासागर को बढ़ाने वाले हैं। आप अधर्म के गहन अंधकार को दूर** **करते हैं और इस पृथ्वी में प्रकट हुए असुरों का विरोध करते हैं। हे भगवन्, जब तक यह** **ब्रह्माण्ड बना रहेगा और जब तक सूर्य चमकेगा मैं आपको सादर नमस्कार करता रहूँगा।** **तात्पर्य :** श्रील सनातन गोस्वामी के अनुसार ब्रह्माजी यहाँ पर *नाम सङ्कीर्तन* के आनन्द में मग्न हैं जिससे भगवान् कृष्ण के उन विभिन्न पवित्र नामों की महिमा बढ़ती है, जो उनकी विभिन्न लीलाओं की ओर संकेत करते हैं। भगवान् कृष्ण ने दक्षतापूर्वक उस पृथ्वी के असुरों का दमन किया जो कंस, जरासन्ध तथा शिशुपाल जैसे आसुरी राजनीतिज्ञों के प्रादुर्भाव से असह्य हो उठी थी। इसी तरह आधुनिक समाज में ईश्वर से तथाकथित डरने वाले अनेक लोग हैं, जो वास्तव में आसुरी जगत के प्रति आकृष्ट होते हैं। ऐसे लोग सूर्यास्त होते ही मानो जी उठते हैं और अँधेरे में भोजनालयों, नाइटक्लबों, होटलों इत्यादि में जीवन का आनन्द लूटते हैं। ये सारे साधन अवैध यौन, नशा, द्यूत क्रीड़ा तथा मांसाहार के निमित्त होते हैं। इसके अलावा वे लोग हैं, जो अपने को नास्तिक तथा असुर घोषित करते हुए ईश्वर तथा उनके नियमों की अवहेलना करते हैं। ईश्वर के गुप्त तथा प्रकट दोनों प्रकार के शत्रु पृथ्वी का भार बनते हैं और इस भार को हटाने के लिए ही कृष्ण अवतरित होते हैं। यहाँ पर ब्रह्माजी अप्रत्यक्ष रूप से कहते हैं कि भगवान् कृष्ण को चाहिए कि उनकी (ब्रह्मा की) सूक्ष्म नास्तिकता को दूर करें जिसके कारण उन्होंने कृष्ण को छलना चाहा था। श्रील विश्वनाथ चक्रवर्ती ठाकुर के अनुसार ब्रह्मा ने लज्जावश अपने को सत्यलोक से आये *ब्रह्मराक्षस* जैसा अनुभव किया जो भगवान् कृष्ण तथा उनके घनिष्ट मित्रों एवं बछड़ों को परेशान करने के लिए इस धरा पर आया हो। ब्रह्मा पछता रहे हैं कि यद्यपि कृष्ण परम पूज्य, समस्त ईश्वरों के ईश्वर हैं किन्तु वे उनके सामने सीधेसादे वेश में—लकुटी, शंख, आभूषण, गेरू, मोर पंख इत्यादि से अलंकृत वेश में तथा ग्वालबाल सखाओं के साथ खेलते हुए—प्रकट हुए थे; इसीलिए ब्रह्मा को साहस हुआ कि वे उन्हें ललकारें **।** ब्रह्मा की स्तुति के विषय में श्रील विश्वनाथ चक्रवर्ती ठाकुर कहते हैं, ''ब्रह्मा की यह स्तुति जो सारे संशयों को दूर करनेवाली तथा भक्ति का विस्तार करने वाली है मेरी चेतना की आधारशिला का सुन्दर कौशल बने।ÓÓ  

**श्रीशुक उवाच** 