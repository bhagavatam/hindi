आठवें अध्याय का सारांश निश्नवत् है— इस अध्याय में कृष्ण के नामकरण-संस्कार का वर्णन हुआ है। इसमें उनका घुटनों के बल सरकना, गौवों के साथ खेलना, मिट्टी खाना तथा एक बार फिर अपनी माता को विराट रूप दिखलाने का भी वर्णन मिलता है। एक दिन वसुदेव ने यदुवंश के कुल-पुरोहित गर्गमुनि को बुलावा भेजा और जब गर्गमुनि नन्द महाराज के घर पहुँचे तो उन्होंने उनकी भलीभाँति आवभगत की और उनसे प्रार्थना की कि वे कृष्ण तथा बलराम का नामकरण कर दें। गर्गमुनि ने नन्द महाराज को याद दिलाया कि कंस देवकी के पुत्र की ताक में है, अत: यदि यह नामकरण संस्कार धूमधाम से मनाया जायेगा तो कंस का ध्यान इधर जायेगा और उसे सन्देह हो सकता है कि कृष्ण देवकी के पुत्र हैं। फलत: नन्द महाराज ने गर्गमुनि से प्रार्थना की कि वे किसी के जाने बिना यह संस्कार सश्पन्न करें और उन्होंने वैसा ही किया गया। चूँकि रोहिणी-पुत्र बलराम अन्यों के दिव्य आनन्द में वृदि्ध करने वाला है इसलिए उसका नाम राम है और अपने असाधारण बल के कारण वह बलदेव कहलाता है। चूँकि वह यदुओं को अपने आदेशों का पालन करने के लिए आकृष्ट करता है इसलिए उसका नाम संकर्षण है। यशोदा-पुत्र कृष्ण इसके पूर्व कई रंगों में—यथा श्वेत, लाल तथा पीले रंगों में प्रकट हो चुका है और अब उसने श्याम रंग धारण किया है। चूँकि कभी वह वसुदेव का पुत्र था अतएव उसका नाम वासुदेव है। अपने विविध कार्यों तथा गुणों के अनुसार उसके अन्य कई नाम हैं। इस तरह नन्द को सूचित करके तथा नामकरण-संस्कार पूरा करके गर्गमुनि ने उन्हें अपने पुत्र की सावधानीपूर्वक रक्षा करने की सलाह दी और विदा ली। इसके बाद शुकदेव गोस्वामी ने वर्णन किया है कि किस तरह दोनों बालक अपने नन्हें-नन्हें पाँवों पर रेंगने, गौवों तथा बछड़ों के साथ खेलने, मक्खन तथा अन्य दुग्ध-पदार्थ चुराने और भांडे तोडऩे लगे। इस तरह उन्होंने कृष्ण तथा बलराम के अनेक नटखटतापूर्ण कार्यकलापों का वर्णन किया है। इनमें सबसे अद्भुत लीला वह है जब कृष्ण के साथियों ने माता यशोदा से यह शिकायत की कि कृष्ण मिट्टी खा रहा है। माता यशोदा इसके प्रमाण के लिए कृष्ण का मुँह खोलना चाहती थीं जिससे वे उन्हें दण्ड दे सकें। कभी वे दण्ड देने वाली माता का रूप धारण कर लेती थीं, तो अगले ही क्षण मातृ-प्रेम से विह्वल हो उठती थीं। इन सबका वर्णन कर चुकने के बाद शुकदेव गोस्वामी ने महाराज परीक्षित के अनुरोध पर माता यशोदा तथा नन्द के भाग्य की सराहना की। पूर्व जन्म में नन्द तथा यशोदा क्रमश: द्रोण तथा धरा थे और ब्रह्मा के आदेश से वे पृथ्वीलोक पर आये थे और उन्हें पुत्र रूप में भगवान् प्राप्त हुए।  

**श्रीशुक उवाच** 