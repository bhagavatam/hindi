करने के बाद उनसे अपने धाम लौट जाने के लिए अनुरोध किया और किस तरह भगवान् से वियोग की पूर्व कल्पना करके उद्धव अत्यन्त दुखी हुए और कृष्ण से प्रार्थना करने लगे कि वह भी उनके साथ भगवद्धाम लौट जाना चाहता है। श्रीकृष्ण को उनके सर्वमोहक मनुष्य रूप में देखने की इच्छा से सारे गन्धर्व, अप्सरा, नाग, ऋषि, पितरगण, विद्याधर, किन्नर एवं ब्रह्मा, शिव, इन्द्र इत्यादि अन्य देवता द्वारका नगरी आये। उन्होंने स्वर्ग के नन्दनकानन से चुने हुए फूलों की मालाएँ कृष्ण को पहनाते हुए उनकी दिव्य शक्ति तथा गुणों का बखान करते हुए, उनकी प्रशंसा की। ब्रह्मा इत्यादि सारे जीव भगवान् श्रीकृष्ण के अधीन हैं। कृष्ण अपने अंश महाविष्णु को शक्ति प्रदान करके ब्रह्माण्ड का सृजन करते हैं। यद्यपि कृष्ण अपनी भौतिक शक्ति से इस संसार का सृजन, पालन और संहार करते हैं, किन्तु वे भौतिक शकि्त से परे रहते हैं और पूर्णतया आत्मतुष्ट रहते हैं। वे अपनी सोलह हजार रानियों के बीच में रहकर भी उद्विग्न नहीं होते। सकाम यज्ञों के करने वाले तथा योगशक्ति के इच्छुक योगीजन अपने भौतिक लक्ष्यों को प्राप्त करने के लिए श्रीकृष्ण के चरणकमलों का ध्यान करते हैं। किन्तु अत्यन्त बढ़े-चढ़े भक्तगण, जो भौतिक कर्म के बन्धन से मुक्ति की कामना करते हैं, भगवान् के चरणकमलों का प्रेमपूर्वक ध्यान करते हैं, क्योंकि वे चरणकमल अग्नि तुल्य हैं, जो समस्त इन्द्रिय-तृप्ति की इच्छाओं को नष्ट करने वाली है। कोई व्यक्ति सामान्य पूजा, तप तथा ऐसी ही अन्य विधियों से मन को शुद्ध नहीं बना सकता। इन्द्रिय- तृप्ति द्वारा कलुषित मन को सतोगुण में प्रौढ़ विश्वास द्वारा ही शुद्ध किया जा सकता है, जो कि कृष्ण की महिमा के श्रवण से उत्पन्न होता है। इसलिए वर्णाश्रम प्रणाली में स्थित बुद्धिमान व्यक्ति दो प्रकार के तीर्थस्थलों की सेवा करते हैं—वे हैं कृष्ण-कथा की अमृतमयी नदियाँ तथा भगवान् के चरणकमलों से बहने वाली अमृतमयी नदियाँ। कृष्ण ने यदुवंश में अवतार लेकर अपनी दिव्य लीलाओं का प्रदर्शन करके सारे ब्रह्माण्ड के लिए सर्वोच्च मंगलकारी कार्य किया। इन लीलाओं के श्रवण तथा कीर्तन मात्र से कलियुग में पवित्र व्यकि्त भौतिक मोह के सागर को अवश्यमेव पार कर लेते हैं। जब भगवान् ने अपने अवतार के प्रयोजन को पूरा कर लिया और यदुवंश ब्राह्मणों के शाप से आसन्न विनाश का सामना कर रहा था, तो भगवान् ने अपनी लीलाओं को समेट लेना चाहा। जब ब्रह्मा ने अपने तथा अन्य देवताओं के उद्धार हेतु भगवान् कृष्ण के चरणकमलों में प्रार्थना की, तो उत्तर में कृष्ण ने यही कहा कि यदुवंश के विनाश के पश्चात्, वे अपने धाम लौट जायेंगे। संसार के आसन्न संहार के सूचक भीषण उपद्रवों को देखकर कृष्ण ने यदुवंश के चतुर सदस्यों को बुलाकर, उन्हें ब्राह्मणों के शाप का स्मरण कराया। भगवान् ने उन्हें प्रभास-तीर्थ जाने के लिए राजी किया, जहाँ वे औपचारिक स्नान, दान इत्यादि सश्पन्न करके अपने को बचा सकेंगे। कृष्ण की इच्छा का पालन करते हुए यदुओं ने प्रभास की यात्रा करने के लिए तैयारी की। यदुवंश के साथ कृष्ण की वार्ता को देख-सुनकर उद्धव एकान्त में श्रीकृष्ण से मिले, उन्हें पूर्ण नमस्कार किया और हाथ जोड़ कर भगवान् के विछोह को सहन न कर पाने की अक्षमता व्यक्त की। उन्होंने उनसे याचना की कि वे उन्हें भी अपने धाम ले चलें। यदि कोई व्यक्ति कृष्ण की लीलाओं का अमृत-आस्वादन अपने कानों से कर लेता है, तो वह अन्य वस्तुओं के लिए लालायित नहीं रहता। जो व्यक्ति खाते, खेलते, सोते, बैठते कृष्ण की सेवा में लगातार लगे रहते हैं, वे कृष्ण का वियोग सहन नहीं कर पाते। वे श्रीकृष्ण के सभी प्रकार के जूठन का आदर करते हैं और इस तरह भगवान् की माया को जीत लेते हैं। संन्यास आश्रम के शान्ति-प्रिय सदस्य कठोर एवं कष्टप्रद तपस्या के बाद ही ब्रह्मलोक को प्राप्त करते हैं, जबकि भगवद्भक्त कृष्ण की विभिन्न लीलाओं और उपदेशों की परस्पर चर्चा, कीर्तन तथा स्मरण करके अपने आप दुर्लंघ्य माया को पार कर जाते हैं।  

**श्रीशुक उवाच** 