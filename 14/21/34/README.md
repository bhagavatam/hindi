**वेदा ब्रह्मात्मविषयाषिकाण्डविषया इमे ।** **परोक्षवादा ऋषय: परोक्षं मम च प्रियम् ॥ ३५॥** 

शब्दार्थ **** 

**वेदा:—** **वेद** **; ब्रह्म-आत्म—** **स्वयं को शुद्ध आत्मा समझते हुए** **; विषया:—** **विषयों वाले** **; त्रि-काण्ड-विषया:—** **तीन विभाग वाले** **(कर्म, देवपूजा तथा परब्रह्म का साक्षात्कार)** **; इमे—** **ये** **; परोक्ष-वादा:—** **गोपनीय ढंग से बोलने वाले** **; ऋषय:—** **वैदिक विद्वान** **;** **परोक्षम्—** **अप्रत्यक्ष विवेचना** **; मम—** **मेरा** **; च—** **भी** **; प्रियम्—** **प्रिय।** **.** 

**तीन काण्ड वाले वेद अंतत: यह बतलाते हैं कि जीव ही शुद्ध आत्मा है। किन्तु वैदिक** **ऋषि-मुनि तथा मंत्र गुप्त रूप से बतलाते हैं और मैं भी ऐसे गुह्य वर्णनों से प्रसन्न होता हूँ।** **तात्पर्य :** पिछले श्लोकों में भगवान् कृष्ण ने इस विचार का स्पष्ट खण्डन किया है कि वैदिक ज्ञान भौतिक भोग के लिए है और अब वे वैदिक वाङ्मय के असली उद्देश्य—आत्म-साक्षात्कार—का सार प्रस्तुत करते हैं। यद्यपि बद्धजीव भौतिक शक्ति के पाश में संघर्ष कर रहे हैं, किन्तु उनका वास्तविक पद भगवद्धाम में दिव्य स्वतंत्रता है। वेद बद्धजीव को मोह के अंधकार से क्रमश: ऊपर उठाकर भगवान् की प्रेमाभक्ति में स्थापित करते हैं। जैसाकि *वेदान्त सूत्र* (४.४.२३) में कहा गया है— *अनावृत्ति: शब्दात्* —वैदिक ज्ञान को सुनने वाले को जन्म-मृत्यु के चक्र में नहीं लौटना पड़ता। कोई यह प्रश्न कर सकता है कि स्वयं भगवान्, उनके प्रतिनिधि, वैदिक द्रष्टा तथा मंत्र गोपनीय शब्दों में क्यों बोलते हैं? जैसाकि भगवान् *भगवद्गीता* में कहते हैं— *नाहं प्रकाश: सर्वस्य* —भगवान् अपने को रास्ते में लिए जाने की आज्ञा नहीं देते और इस तरह वे बनावटी या शत्रुतापूर्ण लोगों के लिए प्रकट नहीं होते। भौतिक वातावरण से दूषित लोगों को वैदिक अनुष्ठानों के द्वारा जो सकाम फल प्रदान करते हैं, शुद्ध करने की प्रेरणा दी जाती है, ठीक उसी प्रकार जैसे किसी बच्चे को मिश्री का लोभ देकर, औषधि लेने के लिए प्रेरणा दी जाती है। वैदिक वाङ्मय की गोपनीय स्थिति के कारण, मन्द बुद्धि वाले लोग वेदों के परम दिव्य उद्देश्य को नहीं समझ सकते, अत: परिणामस्वरूप वे इन्द्रियतृप्ति के स्तर पर गिर जाते हैं। *ब्रह्मात्म* शब्द अन्तत: भगवान् का सूचक है जिन्होंने *भगवद्गीता* में कहा है कि मेरा ज्ञान *राजगुह्यम्* अर्थात् गुह्यों में परम गुह्य है। जो कोई भौतिक इन्द्रिय-अनुभूति पर आश्रित रहता है, वह परब्रह्म के विषय में निपट अविद्या में रहता है। जो व्यक्ति मानसिक तथा बौद्धिक चिन्तन पर आश्रित रहता है, उसे यह संकेत मिल सकता है कि आत्मा तथा परमात्मा दोनों ही भौतिक शरीर के भीतर स्थित रहते हैं। किन्तु जो भगवान् पर ही आश्रित रह कर *भगवद्गीता* में दिये गये उनके सन्देश को सुनता है, वह पूरी स्थिति को समझता है और वैदिक ज्ञान का वास्तविक उद्देश्य पूरा करके भगवद्धाम जाता है।  