**लोकाभिरामां स्वतनुं धारणाध्यानमङ्गलम् ।** **योगधारणयाग्नेय्यादग्ध्वा धामाविशत्स्वकम् ॥ ६॥** 

शब्दार्थ **** 

**लोक—** **सारे लोकों के प्रति** **; अभिरामाम्—** **अत्यन्त आकर्षक** **; स्व-तनुम्—** **अपने दिव्य शरीर को** **; धारणा—** **समाधि** **; ध्यान—** **तथा ध्यान का** **; मङ्गलम्—** **शुभ वस्तु** **; योग-धारणया—** **योग की समाधि से** **; आग्नेय्या—** **अग्नि पर केन्द्रित** **; अदग्ध्वा—** **बिना** **जलाये** **; धाम—** **धाम** **; आविशत्—** **प्रवेश किया** **; स्वकम्—** **अपने।** **.** 

**अपने दिव्य शरीर को जलाने के लिए योगिक आग्नेयी ध्यान का उपयोग किये बिना,** **भगवान् कृष्ण अपने धाम में प्रविष्ट हो गये। उनका दिव्य शरीर सारे जगतों का सर्व-आकर्षक** **आश्रय है और समस्त धारणा तथा ध्यान का लक्ष्य है।** **तात्पर्य :** जिस योगी को अपना शरीर त्यागने के लिए समय निर्धारित करने की शक्ति मिली रहती है, वह *आग्नेयी* नामक योगिक ध्यान में लग कर ज्वाला उत्पन्न करके इसे जला सकता है और अगले जीवन में चला जाता है। इसी तरह देवतागण इस योगिक अगि्न का प्रयोग तब करते हैं जब वे वैकुण्ठ-लोक को जाते हैं। लेकिन भगवान् तो योगियों तथा देवताओं जैसे बद्धजीवों से सर्वथा भिन्न हैं क्योंकि भगवान् का नित्य आध्यात्मिक शरीर सारे जगत का स्रोत है जैसाकि *लोकाभिरामां स्वतनुम्*  शब्दों से सूचित होता है। भगवान् कृष्ण का शरीर सारे ब्रह्माण्ड के लिए आनन्द का स्रोत है। *धारणाध्यानमंगलम्* शब्द यह बताता है कि जो लोग ध्यान तथा योग से आध्यात्मिक उत्थान के लिए प्रयत्नशील रहते हैं, वे भगवान् के शरीर के ध्यान के माध्यम से सर्वमंगल प्राप्त करते हैं। चूँकि योगीजन मात्र कृष्ण के शरीर का चिन्तन करने से मुक्त हो जाते हैं, वह शरीर निश्चय ही भौतिक नहीं होता, इसलिए संसारी योग-अग्नि द्वारा या अन्य किसी प्रकार की अग्नि द्वारा भस्म नहीं किया जा सकता। श्रील विश्वनाथ चक्रवर्ती ठाकुर हमें *श्रीमद्भागवत* में श्रीकृष्ण के ही कथन (११.१४.३७) का स्मरण कराते हैं— *वह्निमध्ये स्मरेद् रूपं ममैतद्ध्यानमंगलम्* —अग्नि के भीतर मेरे स्वरूप का ध्यान करना चाहिए जो समस्त ध्यान का शुभ लक्ष्य है। चूँकि भगवान् का दिव्य रूप अग्नि के भीतर स्थिति- तत्त्व के रूप में उपस्थित रहता है, तो भला अग्नि उस रूप को कैसे प्रभावित कर सकती है? इस प्रकार यद्यपि भगवान् योग-समाधि में प्रविष्ट करते प्रतीत हो रहे थे, किन्तु *अदग्ध्वा* शब्द सूचित करता है कि भगवान् का शरीर विशुद्धरूप से आध्यात्मिक होने के कारण जलने की औपचारिकता से बचता हुआ सीधे वैकुण्ठ धाम में प्रविष्ट हुआ। श्रील जीव गोस्वामी ने भी इस श्लोक की टीका करते हुए इस बात की विशद व्यालया की है।  