**कीट: पेशस्कृतं ध्यायन्कुड्यां तेन प्रवेशित: ।** **याति तत्सात्मतां राजन्पूर्वरूपमसन्त्यजन् ॥ २३॥** 

**शब्दार्थ** 

**कीट:—** **कीड़ा** **; पेशस्कृतम्—** **बर्र, भृंगी** **; ध्यायन्—** **ध्यान करती** **; कुड्याम्—** **अपने छत्ते में** **; तेन—** **बर्र द्वारा** **; प्रवेशित:—** **घुसने** **के लिए बाध्य की गई** **; याति—** **जाती है** **; तत्—** **बर्र का** **; स-आत्मताम्—** **वही स्थिति** **; राजन्—** **हे राजा** **; पूर्व-रूपम्—** **पूर्व शरीर** **;** **असन्त्यजन्—** **त्याग न करते हुए।** **.** 

**हे राजन्, एक बार एक बर्र ने एक कमजोर कीड़े को अपने छत्ते में जबरन घुसेड़ दिया और** **उसे वहीं बन्दी बनाये रखा। उस कीड़े ने भय के कारण अपने बन्दी बनाने वाले का निरन्तर** **ध्यान किया और उसने अपना शरीर त्यागे बिना ही धीरे धीरे बर्र जैसी स्थिति प्राप्त कर ली। इस** **तरह मनुष्य अपने निरन्तर ध्यान के अनुसार स्वरूप प्राप्त करता है।** **तात्पर्य :** यहाँ यह प्रश्न पूछा जा सकता है चूँकि इस कथा में कमजोर कीड़े ने अपना भौतिक शरीर नहीं बदला तो फिर यह कैसे कहा जा सकता है कि उसने बर्र का-सा शरीर प्राप्त कर लिया? वास्तव में किसी विशेष वस्तु का निरन्तर ध्यान करते रहने से मनुष्य की चेतना उस वस्तु के गुणों से पूरित हो जाती है। अत्यन्त भय के कारण छोटा कीड़ा बड़े बर्र के लक्षणों तथा कार्यों में ही लीन था और इस तरह वह बर्र के अस्तित्व में प्रवेश कर गया। ऐसे ध्यान के कारण उसे अगले जीवन में बर्र का ही शरीर प्राप्त हो गया। इसी तरह यद्यपि हम बद्धजीव हैं, किन्तु यदि हम अपनी चेतना को कृष्ण में लीन करें, तो हम अपना वर्तमान शरीर त्यागने के पूर्व ही मुक्त हो सकते हैं। यदि यह समझ कर कि भगवान् कृष्ण ही सर्वेसर्वा हैं, हमारी बुद्धि आध्यात्मिक पद पर स्थिर हो जाती है, तो हम बाह्य शरीर की व्यर्थ चेतना को त्याग सकते हैं और वैकुण्ठ की आध्यात्मिक लीलाओं में अपने को लीन कर सकते हैं। इस तरह मृत्यु के पूर्व ही अपने को आध्यात्मिक पद तक उठाकर मुक्तजीव के रूप में जीवन का आनन्द उठाया जा सकता है। अथवा यदि कोई निपट मूर्ख है, तो इसी जीवन में भोजन तथा यौन-जीवन का निरन्तर चिन्तन करते हुए, वह शूकर या कूकर जैसा पशु बन सकता है। किन्तु मनुष्य-जीवन चेतना के विज्ञान एवं अपने ध्यान के भावी फल को समझने के लिए मिला है।  