श्री उद्धव के बदरिकाश्रम प्रस्थान के बाद जब भगवान् श्रीकृष्ण ने अनेक अपशकुन देखे, तो उन्होंने यादवों को सलाह दी कि वे द्वारका छोड़ कर सरस्वती-तट पर स्थित प्रभास क्षेत्र जाँय और दुर्भाग्य के प्रतिकार हेतु *स्वस्त्ययन* तथा अन्य अनुष्ठान सश्पन्न करें। वे सभी उनकी सलाह मान कर प्रभास गये। वहाँ पर वे उत्सव मनाने में लीन हो गये और कृष्ण की मायाशक्ति से मदिरा-पान करके उन्मत्त हो उठे। इस तरह अपनी बुद्धि खोकर वे परस्पर लडऩे-झगडऩे और एक-दूसरे को मारने लगे जिससे अन्त में एक भी व्यक्ति जीवित न बचा। तत्पश्चात् श्री बलदेव समुद्र-तट पर गये और वहाँ उन्होंने योगशक्ति से अपना शरीर त्याग दिया। बलदेव के तिरोधान को देख कर श्रीकृष्ण मौन भाव से भूमि पर बैठ गये। तब जरा नाम के शिकारी ने भगवान् के पैर के तलवे को हिरन समझ कर उसे तीर से बेध दिया। किन्तु शिकारी को अपनी भूल का तुरन्त ही पता चल गया, अत: वह श्रीकृष्ण के चरणों पर गिर कर उनसे दण्ड देने के लिए याचना करने लगा। कृष्ण ने उत्तर में शिकारी से कहा कि उसने जो कुछ किया है, वह उनकी अपनी इच्छा के अनुसार है। तब भगवान् ने शिकारी को वैकुण्ठ भेज दिया। जब कृष्ण का सारथी, दारुक, घटनास्थल पर आया और कृष्ण को उस अवस्था में देखा तो वह शोक करने लगा। कृष्ण ने उससे द्वारका जाने, वहाँ के निवासियों को यदुकुल के संहार के विषय में सूचित करने तथा द्वारका छोड़ कर इन्द्रप्रस्थ जाने की सलाह दी। दारुक ने आज्ञाकारी होते हुए यह आदेश पूरा किया।  

**श्रीराजोवाच** 