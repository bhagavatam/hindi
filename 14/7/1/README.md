वे अपने धाम लेते चलें, तो कृष्ण ने उद्धव को सलाह दी कि वे संन्यास ग्रहण कर लें। किन्तु जब उद्धव ने विस्तारपूर्वक उपदेश दिये जाने के प्रति अपनी रुचि प्रकट की, तो भगवान् ने उन्हें *अवधूत* के २८ गुरुओं का वृत्तान्त सुनाया। उद्धव की यह याचना सुनकर कि वे उन्हें अपने साथ वैकुण्ठ लेते जाँय, भगवान् कृष्ण ने उन्हें बतलाया कि वे अपने निजी धाम जाने के इच्छुक इसलिए हैं, क्योंकि उनके अवतार का प्रयोजन पूरा हो चुका है और कलियुग के संकट शीघ्र ही पृथ्वी पर छाने वाले हैं। इसलिए उन्होंने उद्धव को सलाह दी कि वे अपने मन को उन पर एकाग्र करके सांलय योग (सैद्धान्तिक और अनुभूत दिव्य ज्ञान) में अपने को स्थापित करके संन्यास अंगीकार कर लें। भगवान् ने यह भी आदेश दिया कि कल्मष द्वारा अस्पृश्य रहते हुए और सभी जीवों पर दयाभाव रखते हुए, वे इस नश्वर जगत में विचरण करना शुरु करें, जो भगवान् की माया और जीव की कल्पना का मिश्रित प्राकट्य मात्र है। तब उद्धव ने कहा कि वैराग्य की भावना से भौतिक वस्तुओं का परित्याग सर्वोच्च मंगल का स्रोत है, किन्तु ऐसा वैराग्य प्राप्त करना भगवद्भक्तों के अतिरिक्त अन्य जीवों के लिए अत्यन्त कठिन हैं, क्योंकि वे इन्द्रियतृप्ति में अत्यधिक अनुरक्त रहते हैं। उद्धव ने कुछ और उपदेश की आवश्यकता जताई, जिससे उन मूर्ख व्यक्तियों को, जो शरीर को धोखे में आत्मा मान बैठते हैं, आश्वस्त किया जा सके कि वे भगवान् के आदेशों के अनुसार अपना कर्तव्य निभायें। ब्रह्मा जैसे महान् देवता तक पूरी तरह से भगवान् के शरणागत नहीं हैं, किन्तु उद्धव ने यह घोषित किया कि उन्होंने समस्त जीवों के एकमात्र असली मित्र तथा वैकुण्ठ के सर्वज्ञ स्वामी तथा परम सत्य के एकमात्र असली उपदेशक भगवान् नारायण की शरण ग्रहण कर ली है। यह सुनकर भगवान् ने उत्तर दिया कि वस्तुत: *जीवात्मा* ही अपना गुरु है। सारे जीव इस शरीर के भीतर सकारात्मक तथा नकारात्मक विधियों से परमेश्वर को खोज सकते हैं और अन्त में उन्हें प्राप्त कर सकते हैं। इसीलिए भगवान् को मनुष्य-जीवन अत्यन्त प्रिय है। इस सन्दर्भ में भगवान् कृष्ण ने ब्राह्मण अवधूत तथा महाराज यदु के बीच हुई पुरानी वार्ता बतलानी शुरु कर दी। एक बार ययाति-पुत्र महाराज यदु की भेंट एक *अवधूत* से हुई, जो अत्यन्त दिव्य भाव में मग्न होकर इधर-उधर विचरण कर रहा था और सनकी जैसे कार्य कर रहा था, मानो वह भूत-प्रेत द्वारा सताया व्यक्ति हो। राजा ने उस पवित्र व्यक्ति से उसके विचरण करने तथा उसकी आनन्दावस्था के विषय में पूछा। अवधूत ने उत्तर दिया कि उसने २४ विभिन्न गुरुओं से—यथा पृथ्वी, वायु, आकाश, जल, अग्नि इत्यादि से शिक्षाएँ प्राप्त की हैं। वह उनसे ज्ञान प्राप्त करने के ही कारण मुक्त भाव से पृथ्वी पर विचरण करने में समर्थ है। उसने पृथ्वी से सीखा कि किस तरह गश्भीर बना जाय। उसने पृथ्वी के दो रूपों, पर्वत तथा वृक्ष, से यह सीखा कि किस तरह अन्यों की सेवा की जाय और किस तरह परोपकार हेतु अपना जीवन अॢपत कर दिया जाय। शरीर के भीतर प्राण-वायु के रूप में प्रकट वायु से उसने यह सीखा कि किस तरह अपने को जीवित रखने मात्र से सन्तुष्ट रहा जाय। उसने बाह्य वायु से यह सीखा कि किस तरह शरीर तथा इन्द्रिय-विषयों से अकलुषित रहा जाय। आकाश से उसने यह सीखा कि सभी भौतिक वस्तुओं में व्याप्त आत्मा अविभाज्य तथा अ²श्य है। जल से उसने यह सीखा कि किस तरह प्राकृतिक रूप से स्वच्छ तथा शुद्ध रहा जाय। अग्नि से उसने यह सीखा कि किस तरह मलिन हुए बिना सभी वस्तुओं को निगल लिया जाय और किस तरह उन लोगों की अशुभ इच्छाओं को नष्ट किया जाय, जो उसे भेंटें देते हैं। अग्नि से उसने यह भी सीखा कि किस तरह आत्मा हर शरीर में प्रवेश करता है और प्रकाश प्रदान करता है और किस तरह देहधारियों के जन्म तथा मृत्यु का पता नहीं लगाया जा सकता। चन्द्रमा से उसने यह सीखा कि भौतिक देह किस तरह बढ़ता-घटता है। सूर्य से उसने यह सीखा है कि इन्द्रिय-विषयों के सश्पर्क में आने पर भी किस तरह उनमें लिप्त होने से बचना चाहिए। उसने अनुभूति की वे दो विधियाँ भी सीखीं, जो आत्मा के असली रूप को देखने तथा मिथ्या उपाधिवाले आवरणों को देखने पर आधारित हैं। कबूतर से उसने यह सीखा कि अत्यधिक स्नेह तथा अत्यधिक अनुरकि्त अच्छे नहीं हैं। यह मानव-शरीर मुक्ति के लिए खुला द्वार है, किन्तु यदि कोई व्यक्ति कबूतर की तरह अपने परिवार में लिप्त रहता है, तो उसकी तुलना उस व्यक्ति से की जाती है, जो किसी उच्च स्थान पर पुन: नीचे गिरने के लिए चढ़ा हो।  

**श्रीभगवानुवाच** 