**जिह्वयातिप्रमाथिन्या जनो रसविमोहित: ।** **मृत्युमृच्छत्यसद्बुद्धिर्मीनस्तु बडिशैर्यथा ॥ १९॥** 

**शब्दार्थ** 

**जिह्वया—** **जीभ से** **; अति-प्रमाथिन्या—** **जो अत्यधिक मथने वाली है** **; जन:—** **पुरुष** **; रस-विमोहित:—** **स्वाद के प्रति आकर्षण से** **मोहित हुआ** **; मृत्युम्—** **मृत्यु** **; ऋच्छति—** **प्राप्त करता है** **; असत्—** **व्यर्थ** **; बुद्धि:—** **जिसकी बुद्धि** **; मीन:—** **मछली** **; तु—** **निस्सन्देह** **;** **बडिशै:—** **काँटे द्वारा** **; यथा—** **जिस तरह।** **.** 

**जिस तरह जीभ का भोग करने की इच्छा से प्रेरित मछली मछुआरे के काँटे में फँस कर** **मारी जाती है, उसी तरह मूर्ख व्यक्ति जीभ की अत्यधिक उद्वेलित करने वाली उमंगों से मोहग्रस्त** **होकर विनष्ट हो जाता है।** **तात्पर्य :** मछुआरा पैनी कँटिया के सिरे पर मांस का टुकड़ा लगाकर दुर्बुद्धि मछली को आकृष्ट करता है, जो कि अपनी जीभ का भोग करने के लिए लालायित रहती है। इसी तरह लोग अपनी जीभ की तुष्टि के पीछे पागल हुए रहते हैं और खाने की आदतों में सारा विवेक खो देते हैं। क्षणिक तृप्ति के लिए वे बड़े-बड़े कसाईघर बनाते हैं और लाखों निरीह पशुओं का वध करते हैं। इस तरह दूसरों को घोर दुख प्रदान करके वे अपने भविष्य को वीभत्स बना देते हैं। किन्तु यदि वेदों द्वारा अधिकृत भोजन ही किया जाय, तो भी खतरा रहता है। अधिक खाने से कृत्रिम रूप से भरा गया पेट कामेन्द्रियों पर बल डालता है। इससे मनुष्य निश्न गुणों में जा गिरता है और पापकर्म करने लगता है, जिससे आध्यात्मिक जीवन नष्ट हो जाता है। मछली से मनुष्य को सावधानी से यह सीखना चाहिए कि असली खतरा जीभ की तुष्टि करने में है।  