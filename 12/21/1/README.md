रन्तिदेव, अजमीढ तथा अन्यों की महिमाओं का भी वर्णन आया है। भरद्वाज का पुत्र मन्यु था। मन्यु के पाँच पुत्र थे—बृहत्क्षत्र, जय, महावीर्य, नर तथा गर्ग। इनमें से नर के पुत्र का नाम संस्कृति था जिसके दो पुत्र हुए—गुरु तथा रन्तिदेव। महान् भक्त होने के नाते रन्तिदेव हर जीव को भगवान् से सश्बन्धित देखते थे और वे मनसा-वाचा-कर्मणा भगवान् तथा उनके भक्तों की सेवा में पूरी तरह लगे रहते थे। वे इतने महान् थे कि कभी-कभी अपना भोजन भी दान दे देते थे और वे अपने परिवारसहित भूखे रह जाते थे। एक बार जब रन्तिदेव अड़तालीस दिनों तक निर्जल उपवास कर चुके तो उनके समीप घी से बना उत्तम भोजन लाया गया, किन्तु जैसे ही वे कौर तोडऩे वाले थे कि एक ब्राह्मण अतिथि आ धमका। अतएव रन्तिदेव ने भोजन नहीं किया अपितु इसका एक भाग तुरन्त उस ब्राह्मण को दे दिया। जब ब्राह्मण चला गया और रन्तिदेव बचा हुआ भोजन करने जा रहे थे तो एक शूद्र आया। अतएव रन्तिदेव ने इस बचे हुए भोजन को अपने तथा शूद्र के बीच में बाँट दिया। पुन: जब वे यह बचा भोजन करने जा रहे थे तो एक दूसरा अतिथि आ गया। अतएव रन्तिदेव ने यह भोजन इस नए अतिथि को दे दिया और स्वयं प्यास बुझाने के लिए पानी पीकर संतुष्ट होने की ठानी। किन्तु इस में भी व्यवधान पड़ गया। तभी एक प्यासा अतिथि आ गया और रन्तिदेव ने उसे वह जल भी दे दिया। यह सब भगवान् द्वारा अपने भक्त की महिमा बढ़ाने और यह दिखलाने के लिए पहले से नियोजित था कि भगवान् की सेवा करते समय भक्त कितना सहिष्णु होता है। रन्तिदेव पर भगवान् अत्यधिक प्रसन्न हुए और उन्हें अत्यन्त गोपनीय सेवा का भार सौंप दिया। ऐसा सेवा-भार शुद्ध भक्त को ही दिया जाता है, सामान्य भक्तों को नहीं। भरद्वाज के पुत्र गर्ग के एक पुत्र हुआ जिसका नाम शिनि था जिसका पुत्र गाग्र्य हुआ। यद्यपि गाग्र्य जन्म से क्षत्रिय था, किन्तु उसके पुत्र ब्राह्मण हो गए। महावीर्य का पुत्र दुरितक्षय था जिसके पुत्र थे त्रय्यारुणि, कवि तथा पुष्करारुणि। यद्यपि ये तीनों पुत्र क्षत्रिय राजा से उत्पन्न हुए थे, किन्तु इन्हें ब्राह्मण पद प्राप्त हुए। बृहत्क्षत्र के पुत्र ने हस्तिनापुर नामक नगरी बनवाई और हस्ती नाम से प्रसिद्ध हुआ। उसके पुत्रों के नाम थे अजमीढ, द्विमीढ तथा पुरुमीढ। अजमीढ से प्रियमेध तथा अन्य ब्राह्मणों के अतिरिक्त बृहदिषु नामक पुत्र भी हुआ। बृहदिषु के पुत्र, पौत्र आदि वंशजों में बृहद्धनु, बृहत्काय, जयद्रथ, विशद तथा श्येनजित हुए। श्येनजित के चार पुत्र हुए— रुचिराश्व, ²ढधनु, काश्य तथा वत्स। रुचिराश्व से पार नामक पुत्र हुआ जिसके दो पुत्र हुए पृथुसेन तथा नीप। नीप के एक सौ पुत्र हुए। नीप का एक और पुत्र ब्रह्मदत्त था जिससे विष्वक्सेन तथा विष्वक्सेन से उदक्सेन और उदक्सेन से भल्लाट हुए। द्विमीढ का पुत्र यवीनर था जिसके कई पुत्र तथा पौत्र हुए—यथा कृतिमान, सत्यधृति, ²ढनेमि, सुपाश्र्व, सुमति, सन्नतिमान, कृती, नीप, उद्ग्रायुध, क्षेश्य, सुवीर, रिपुञ्जय तथा बहुरथ। पुरुमीढ के कोई पुत्र नहीं था, किन्तु अजमीढ़ के अन्य पुत्रों के अतिरिक्त नील नाम का पुत्र हुआ जिसके पुत्र का नाम शान्ति था। शान्ति के वंशज थे सुशान्ति, पुरुज, अर्क तथा भश्र्याश्व। भश्र्याश्व के पाँच पुत्र थे जिनमें से मुद्गल ने ब्राह्मण वंश को जन्म दिया। मुद्गल की जुड़वा सन्तान में दिवोदास पुत्र तथा अहल्या पुत्री थी। अहल्या का पति गौतम था जिनसे शतानन्द का जन्म हुआ। शतानन्द का पुत्र सत्यधृति हुआ और उसका पुत्र शरद्वान था। शरद्वान का पुत्र कृप था और पुत्री का नाम कृपी था जो बाद में द्रोणाचार्य की पत्नी बनी।  

**श्रीशुक उवाच** 