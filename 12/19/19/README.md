**तस्मादेतामहं त्यक्त्वा ब्रह्मण्यध्याय मानसम् ।** **निद्र्वन्द्वो निरहङ्कारश्चरिष्यामि मृगै: सह ॥ १९॥** 

**शब्दार्थ** 

**तस्मात्—** **इसलिए** **; एताम्—** **ऐसी प्रबल इच्छाओं को** **; अहम्—** **मैं** **; त्यक्त्वा—** **त्याग कर** **; ब्रह्मणि—** **परब्रह्म में** **; अध्याय—** **स्थिर करके** **;** **मानसम्—** **मन को** **; निद्र्वन्द्व:—** **द्वन्द्व रहित** **; निरहङ्कार:—** **मिथ्या अहंकार से रहित** **; चरिष्यामि—** **जंगल में विचरण करूँगा** **; मृगै: सह—** **जंगली पशुओं के साथ।** **.** 

**अतएव अब मैं इन सारी इच्छाओं को त्याग दूँगा और भगवान् का ध्यान करूँगा। मनोरथों के** **द्वन्द्वों से तथा मिथ्या अहंकार से रहित होकर मैं जंगल में पशुओं के साथ विचरण करूँगा।** **तात्पर्य :** जंगल जाकर पशुओं के साथ रहना और भगवान् का ध्यान करना ही कामवासनाओं को त्यागने का एकमात्र उपाय है। जब तक मनुष्य इन कामेच्छाओं को त्याग नहीं देता तब तक उसका मन भौतिक कल्मष से मुक्त नहीं हो सकता। अतएव यदि कोई जन्म, मरण, जरा तथा व्याधि के बन्धन से छूटना चाहता है तो उसे एक निश्चित आयु के बाद जंगल चले जाना चाहिए। *पञ्चाशोध्र्वं वनं व्रजेत्।* पचास वर्ष के बाद मनुष्य को स्वेच्छा से पारिवारिक जीवन छोड़कर जंगल चले जाना चाहिए। सर्वश्रेष्ठ जंगल वृन्दावन है जहाँ उसे पशुओं के साथ रहने की आवश्यकता नहीं अपितु वहाँ वह भगवान् के साथ रह सकता है क्योंकि वे वृन्दावन कभी नहीं छोड़ते। वृन्दावन में कृष्णभावनामृत का अनुशीलन करना भौतिक बंधन से मुक्त होने का सर्वोत्तम उपाय है क्योंकि वृन्दावन में मनुष्य स्वत: कृष्ण का ध्यान कर सकता है। वृन्दावन में अनेक मन्दिर हैं और इनमें से किसी न किसी में राधाकृष्ण या कृष्णबलराम के रूप में भगवान् के स्वरूप का दर्शन किया जा सकता है और इस स्वरूप का ध्यान किया जा सकता है। जैसा कि यहाँ *ब्रह्मण्यध्याय* शब्दों द्वारा व्यक्त किया गया है, मनुष्य को अपना मन परब्रह्म में केन्द्रित करना चाहिए। यह परब्रह्म कृष्ण है जिसकी पुष्टि *भगवद्गीता* में अर्जुन द्वारा की गई है ( *परं ब्रह्म परं धाम पवित्रं परमं भवान्* )। कृष्ण तथा उनका धाम वृन्दावन पृथक् नहीं हैं। श्रीचैतन्य महाप्रभु ने कहा है— *आराध्यो भगवान् व्रजेशतनयस्तद्धाम वृन्दावनम्।*  वृन्दावन कृष्ण के ही समान है। अतएव यदि किसी को वृन्दावन में रहने का सौभाग्य प्राप्त हो और यदि वह धूर्त न हो अपितु वृन्दावन में केवल रहता ही हो तथा अपना मन कृष्ण में एकाग्र करता हो तो वह भवबन्धन से छूट जाता है। किन्तु उस का मन वृन्दावन में भी शुद्ध नहीं हो पाता, यदि वह कामेच्छाओं से विचलित हो। मनुष्य को वृन्दावन में रहते हुए अपराध नहीं करना चाहिए क्योंकि वृन्दावन में अपराधी जीवन बन्दरों तथा सूअरों के जीवन के तुल्य होगा। वृन्दावन में अनेक बंदर तथा सूअर रहते हैं और उन्हें संभोग की इच्छा बनी रहती है। जो लोग वृन्दावन जा करके भी संभोग के लिए लालायित रहते हैं उन्हें तुरन्त ही वृन्दावन छोड़ देना चाहिए और भगवान् के चरणकमलों पर किये जाने वाले गश्भीर अपराधों को रोक देना चाहिए। ऐसे अनेक दिग्भ्रमित व्यक्ति हैं जो अपनी कामेच्छा की पूॢत के लिए वृन्दावन में रहते हैं, किन्तु वे बन्दरों तथा सूअरों के ही समान हैं। जो लोग माया के अधीन हैं और विशेष रूप से कामेच्छाओं के वशीभूत हैं वे *मायामृग* कहलाते हैं। निस्सन्देह, सभी लोग भौतिक जीवन की बद्ध अवस्था में मायामृग ही होते हैं। कहा गया है— *मायामृगं दयितयेप्सितमन्वधावद्* —श्रीचैतन्य महाप्रभु ने इस संसार के मायामृगों अर्थात् उन मनुष्यों पर, जो कामेच्छाओं के कारण कष्ट पा रहे हैं, अपनी अहैतुकी कृपा दिखाने के लिए संन्यास ग्रहण किया। लोगों को श्रीचैतन्य महाप्रभु के सिद्धान्तों का पालन करना चाहिए और पूर्ण कृष्णभावनामृत में कृष्ण का सदैव चिन्तन करना चाहिए। तभी वे वृन्दावन में रहने के योग्य होंगे और उनका जीवन सफल हो सकेगा।  