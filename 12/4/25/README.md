**तस्मा अदाद्धरिश्चक्रं प्रत्यनीकभयावहम् ।** **एकान्तभक्तिभावेन प्रीतो भक्ताभिरक्षणम् ॥ २८॥** 

शब्दार्थ **** 

**तस्मै—** **उसको (महाराज अश्बरीष को)** **; अदात्—** **प्रदान किया** **; हरि:—** **भगवान् ने** **; चक्रम्—** **अपना चक्र** **; प्रत्यनीक-भय-आवहम्—** **जो भगवान् तथा उनके भक्तों के शत्रुओं के लिए अत्यन्त भयावह है** **; एकान्त-भक्ति-भावेन—** **अनन्य भक्ति करने के कारण** **; प्रीत:—** **भगवान् इस प्रकार प्रसन्न होकर** **; भक्त-अभिरक्षणम्—** **अपने भक्तों की रक्षा के लिए।** **.** 

**महाराज अश्बरीष की अनन्य भक्ति से अतीव प्रसन्न होकर भगवान् ने राजा को अपना चक्र** **प्रदान किया जो शत्रुओं के लिए भयावह है और जो शत्रुओं तथा विपत्तियों से भक्तों की सदैव रक्षा** **करता है।** **तात्पर्य :** सदैव भगवान् की सेवा में लगे रहने के कारण, हो सकता है कि भक्त अपनी रक्षा में पटु न हो, किन्तु भगवान् के चरणकमलों पर पूर्णाश्रित रहने से वह भगवान् द्वारा अपनी रक्षा किये जाने के लिए आश्वस्त रहता है। प्रह्लाद महाराज ने ( *भागवत* ७.९.४३) कहा है— *नैवोद्विजे पर दुरत्ययवैतरण्या-* *स्त्वद्वीर्यगायनमहामृतमग्नचित्त:।* भक्त भगवान् की सेवा करने के दिव्य आनन्द के सागर में सदैव मग्न रहता है; अतएव वह भौतिक जगत की किसी विपरीत स्थिति से कभी भयभीत नहीं होता। भगवान् यह भी वचन देते हैं— *कौन्तेय* *प्रतिजानीहि न मे भक्त: प्रणश्यति* —हे अर्जुन! तुम संसार को घोषित कर दो कि भगवान् का भक्त कभी विनष्ट नहीं होता ( *भगवद्गीता* ९.३१)। भक्तों की रक्षा के लिए कृष्ण का सुदर्शन चक्र सदैव तैयार रहता है। यह चक्र अभक्तों के लिए अत्यन्त भयावह है ( *प्रत्यनीकभयावहम्* )। इसलिए महाराज अश्बरीष के भक्ति-संलग्न रहने पर भी उनका साम्राज्य सभी प्रकार के संकट से मुक्त था।  