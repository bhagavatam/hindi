उनके पति कश्यपमुनि ने बताया कि वे अपने पुत्रों के लाभ के लिए तपस्या करके किस तरह व्रत रखें। चूँकि स्वर्ग में देवता दिखलाई नहीं पड़ रहे थे अतएव उनकी माता अदिति उनके वियोग के कारण अत्यधिक दुखी थीं। एक दिन अनेकानेक वर्षों के बाद कश्यपमुनि ध्यान की समाधि से उठे और अपने आश्रम वापस आये। उन्होंने देखा कि उनका आश्रम सुन्दर नहीं लग रहा था और उनकी पत्नी अत्यन्त खिन्न थीं। उन्हें आश्रम भर में हर जगह शोक के चिह्न दिखे। अतएव मुनि ने अपनी पत्नी से आश्रम की कुशलता के विषय में पूछा और जानना चाहा कि वह इतनी खिन्न क्यों दिख रही है। अदिति ने कश्यपमुनि को आश्रम की कुशलता के बारे में बताने के बाद कहा कि अपने पुत्रों की अनुपस्थिति के कारण वह खिन्न है। तब अदिति ने उनसे प्रार्थना की कि वे यह बतलाएँ कि उनके पुत्र किस प्रकार लौटकर अपने पदों को पुन: प्राप्त कर सकते हैं। वे अपने पुत्रों का कल्याण चाहती थीं। अदिति की प्रार्थना से द्रवित होकर कश्यपमुनि ने उन्हें आत्म-साक्षात्कार के दर्शन, पदार्थ तथा आत्मा के अन्तर तथा भौतिक क्षति से अप्रभावित रहने की विधि का उपदेश दिया। किन्तु जब उन्होंने उसे देखा कि उनके इन उपदेशों के बावजूद अदिति संतुष्ट नहीं है, तो उन्होंने उसे वासुदेव जनार्दन की पूजा करने की सलाह दी। उन्होंने उसे विश्वास दिलाया कि केवल भगवान् वासुदेव ही उन्हें सन्तुष्ट करके उनकी सारी इच्छाओं को पूरा कर सकते हैं। फिर जब अदिति ने भगवान् वासुदेव की पूजा करने की इच्छा व्यक्त की तो प्रजापति कश्यप ने पयोव्रत नामक पूजा की विधि बतलाई जो बारह दिनों में सश्पन्न होता है। उन्हें ब्रह्माजी ने बताया था कि इस विधि से भगवान् कृष्ण को कैसे प्रसन्न किया जा सकता है। इस प्रकार कश्यपमुनि ने अपनी पत्नी को इस व्रत का तथा इसके विधि-विधानों का पालन करने की सलाह दी।  

**श्रीशुक उवाच** 