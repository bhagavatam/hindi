रहूगण ने अंगीकार कर लिया। उस राजा ने जड़ भरत को अपनी पालकी ढोने के लिए विवश किया और पालकी को ठीक से न उठाने के कारण उसको फटकार लगायी। राजा रहूगण को पालकी ढोने वाले (कहार) की आवश्यकता थी जिसके लिए पालकी ढोनेवालों के मुखिया ने जड़ भरत को अत्यन्त उपयुक्त पाया। अत: उसे पालकी ढोने के लिए बाध्य किया गया। जड़ भरत ने इस आज्ञा का प्रतिवाद नहीं किया, उल्टे वे इसे विनम्रता पूर्वक स्वीकार करके पालकी ढोने लगे। जब वे पालकी उठाये रहते तो वे सतर्क होकर देखते चलते कि उनके पाँव के नीचे एक चींटी तक न आये और जब कोई चींटी दिखती तो वे उसके निकल जाने तक रुके रहते। फलत: वे अन्य कहारों के साथ कदम मिलाकर नहीं चल पाये। इससे पालकी में बैठा राजा अत्यन्त विचलित हुआ और उसने जड़ भरत को भद्दी गाली दी, किन्तु जड़ भरत ने कोई प्रतिवाद नहीं किया, क्योंकि वे देहात्म-बुद्धि से सर्वथा मुक्त थे। वे पालकी उठाये चलते रहे। जब उन्होंने फिर वैसा ही किया, तो राजा ने उसे दण्डित करने की धमकी दी। प्रतिक्रियास्वरूप जड़ भरत बोलने लगे। उन्होंने राजा द्वारा प्रयुक्त गन्दी भाषा का प्रतिवाद किया। जड़ भरत के उपदेश सुनकर राजा को आत्मज्ञान हुआ। ज्ञान आने पर उसने समझा कि उसने एक महान् तथा साधु पुरुष का अपमान किया है। उस समय उसने विनीत भाव से आदरपूर्वक जड़ भरत की प्रार्थना की। तब उसे जड़ भरत द्वारा प्रयुक्त गूढ़ शब्दों के अर्थ जानने की इच्छा हुई और उसने सच्चे दिल से क्षमा-याचना की। उसने स्वीकार किया कि यदि कोई शुद्ध भक्त के चरणकमल की उपेक्षा करता है, तो वह भगवान् शिव के त्रिशूल द्वारा दण्डित होता है।  

**श्रीशुक उवाच** 