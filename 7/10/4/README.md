**भृत्यलक्षणजिज्ञासुर्भक्तं कामेष्वचोदयत् ।** **भवान्संसारबीजेषु हृदयग्रन्थिषु प्रभो ॥ ३॥** 

**शब्दार्थ** 

**भृत्य-लक्षण-जिज्ञासु:—** **शुद्ध भक्त के लक्षण प्रकट करने का इच्छुक** **; भक्तम्—** **भक्त को** **; कामेषु—** **भौतिक जगत में, जहाँ** **कामेच्छाएँ प्रधान हैं** **; अचोदयत्—** **भेजा** **; भवान्—** **आपने** **; संसार-बीजेषु—** **इस जगत में उपस्थित रहने का मूल कारण** **; हृदय-** **ग्रन्थिषु—** **(भौतिक सुख की इच्छाएं) जो समस्त बद्धजीवों के हृदयों के भीतर हैं** **; प्रभो—** **हे पूज्य भगवान्!** **.** 

**हे मेरे अराध्य देव, चूँकि हर एक के हृदय में भौतिक संसार के मूल कारण कामेच्छाओं का** **बीज रहता है, अतएव आपने मुझे इस भौतिक जगत में शुद्ध भक्त के लक्षण प्रकट करने के** **लिए भेजा है।** **तात्पर्य :** *भक्तिरसामृत-सिन्धु* में *नित्यसिद्ध* तथा *साधनसिद्ध* भक्तों के विषय में पर्याप्त चर्चा दी हुई है। *नित्यसिद्ध* भक्त इस संसार में अपने-उदाहरण द्वारा भक्त बनने की शिक्षा देने के लिए वैकुण्ठलोक से आते हैं। इस जगत के जीव ऐसे भक्तों से शिक्षा ग्रहण कर सकते हैं और इसतरह भगवद्धाम जाने में रुचि उत्पन्न कर सकते हैं। *नित्यसिद्ध* भक्त भगवान् के आदेश से वैकुण्ठलोक से आता है और अपने उदाहरण द्वारा यह दिखलाता है कि किस तरह शुद्ध भक्त बना जाये ( *अन्याभिलाषिता शून्यम्* )। इस जगत में आने पर भी *नित्यसिद्ध* भक्त भौतिक भोग के प्रलोभनों में नहीं आता। इसके सर्वोत्कृष्ट उदाहरण महाभागवत भक्त प्रह्लाद महाराज हैं, जो *नित्यसिद्ध* थे। यद्यपि उनका जन्म नास्तिक हिरण्यकशिपु के परिवार में हुआ था, किन्तु वे किसी तरह के भौतिक भोग के प्रति आसक्त नहीं थे। भगवान् चाहते थे कि प्रह्लाद महाराज शुद्ध भक्त के लक्षण प्रकट करें, अतएव उन्हें भौतिक वर स्वीकार करने के लिए फुसलाना चाहा, किन्तु उन्होंने स्वीकार नहीं किया। उल्टे, उन्होंने अपने निजी उदाहरण से शुद्ध भक्त के लक्षण प्रकट किये। दूसरे शब्दों में, भगवान् न तो स्वयं अपने भौतिक शुद्ध भक्त को इस भौतिक संसार में भेजना चाहते हैं, न ही भक्त को यहाँ आने में कोई भौतिक प्रयोजन रहता है। जब भगवान् स्वयं इस जगत में अवतार के रूप में आते हैं, तो वे भौतिक परिवेश से आकृष्ट नहीं होते और उन्हें भौतिक कार्य से कोई मतलब नहीं रहता फिर भी वे अपने निजी उदाहरण से सामान्य व्यक्ति को भक्त बनना सिखाते हैं। इसी प्रकार जो भक्त भगवान् के आदेश से यहाँ आता है, वह भी अपने निजी आचरण से दिखाता है कि शुद्ध भक्त कैसे बना जाए। इसलिए शुद्ध भक्त सभी जीवों के लिए, जिनमें ब्रह्मा भी सश्मिलित हैं, व्यावहारिक उदाहरण होता है।  