**न साधु मेने ता: सर्वा भूतले यावती: पुर: ।** **कामान्कामयमानोऽसौ तस्य तस्योपपत्तये ॥ १२॥** 

**शब्दार्थ** 

**न—** **कभी नहीं** **; साधु—** **अच्छा** **; मेने—** **सोचा था** **; ता:—** **उनको** **; सर्वा:—** **सब** **; भू-तले—** **इस पृथ्वी पर** **; यावती:—** **सभी प्रकार** **के** **; पुर:—** **आवास स्थान** **; कामान्—** **इन्द्रियभोग के साधन** **; कामयमान:—** **इच्छा करते हुए** **; असौ—** **वह राजा** **; तस्य—** **उसका** **;** **तस्य—** **उसका** **; उपपत्तये—** **प्राप्त करने के लिए।** **.** 

**राजा पुरञ्जन की इन्द्रियभोग की लालसाएँ असीम थीं, अत: वह सारे संसार में ऐसा स्थान** **खोजने के लिए भ्रमण करता रहा जहाँ उसकी इच्छाएँ पूरी हो सकें। किन्तु हाय! उसे सर्वत्र** **अभाव की अनुभूति ही प्रतीत हुई।** **तात्पर्य :** महान् वैष्णव कवि श्रील विद्यापति का गीत है— *तातल सैकते, वारिबिन्दुसम* *सुतमितरमणीसमाजे* —यहाँ पर समाज, मित्रता तथा प्यार से युक्त भौतिक इन्द्रियतृप्ति की तुलना मरुस्थल में गिरने वाली पानी की बूँद से की गई है। मरुस्थल की प्यास बुझाने के लिए तो अनेक सागरों का जल चाहिए, अत: यदि उसके ऊपर पानी की एक बूँद गिरे तो उससे क्या लाभ? इसी प्रकार जीवात्मा परम पुरुष भगवान् का अंश स्वरूप है जिन्हें *वेदान्त सूत्र* में *आनन्दमयोऽवयासात्*  अर्थात् आनन्द से पूर्ण कहा गया है। किन्तु भगवान् के अंश होने पर जीव पूर्ण भोग (सुख) प्राप्त करने का प्रयास करता है किन्तु भगवान् से पृथक् रहकर वह पूर्ण सुख नहीं पा सकता। भले ही अनेक योनियों में भ्रमण करता हुआ जीवात्मा किसी एक शरीर में किसी प्रकार का भोग प्राप्त कर ले, किन्तु किसी भी भौतिक देह में इन्द्रियों का पूर्ण भोग प्राप्त नहीं किया जा सकता। इस प्रकार पुरञ्जन जीवात्मा विभिन्न देहों में घूमता है, किन्तु भोग के प्रयास में उसे सर्वत्र निराशा हाथ लगती है। दूसरे शब्दों में, पदार्थ से आच्छादित जीवात्मा को किसी भी दशा में इन्द्रियों का पूर्ण भोग प्राप्त नहीं हो सकता। कोई मृग शिकारी द्वारा किये गये संगीतमय नाद में लीन हो सकता है, किन्तु परिणाम क्या होता है—मृत्यु! इसी प्रकार मछली अपनी जीभ की तृप्ति में परम कुशल है, किन्तु जब वह मछुए द्वारा फेंके गये चारे को खा लेती है, तो उसे जान से हाथ धोना पड़ता है। यहाँ तक कि परम बलशाली हाथी भी हथिनी के साथ संभोग करते हुए पकड़े जाने पर अपनी स्वतंत्रता खो देता है। प्रत्येक योनि में जीवात्मा को अपनी इन्द्रियों की तुष्टि के लिए एक शरीर प्राप्त होता है, किन्तु एकसाथ वह सारी इन्द्रियों का भोग नहीं कर सकता। किन्तु मनुष्य जीवन में जीवात्मा को अपनी समस्त इन्द्रियों को तृप्त करने का अवसर मिलता है, किन्तु इन्द्रियतृप्ति के प्रयास में वह इतना तंग आ जाता है कि अन्तत: खिन्न हो उठता है। अपनी इन्द्रियों की तुष्टि के लिए वह जितना अधिक प्रयास करता है, उतना ही अधिक वह उलझता जाता है।  