**यद्यच्छीर्षण्याचरितं तत्तदनुवर्तते लोक: ॥ १॥** 

शब्दार्थ **** 

**यत् यत्—** **जो भी** **; शीर्षण्य—** **शीर्षस्थ महापुरुषों द्वारा** **; आचरितम्—** **आचरण किया जाता है** **; तत् तत्—** **वही** **; अनुवर्तते—** **अनुकरण करते हैं** **; लोक:—** **सामान्य जन।** **.** 

**महापुरुष जैसा जैसा आचरण करते हैं, सामान्यजन उसी का अनुकरण करते हैं।** **तात्पर्य :** ऐसा ही श्लोक *भगवद्गीता* (३.२१) में भी है। समाज में मनुष्यों के एक वर्ग को वैदिक आदेशों के अनुसार ब्राह्मणों के रूप में प्रशिक्षित होना चाहिए। इनसे नीचे के लोगों—शासकों, वणिकों तथा सेवकों—को इन बुद्धिजीवी लोगों से शिक्षा ग्रहण करनी चाहिए। इस प्रकार प्रत्येक मनुष्य परम दिव्य पद को प्राप्त हो सकता है और भौतिक आसक्ति से छूट सकता है। स्वयं भगवान् श्रीकृष्ण ने इस भौतिक जगत को *दु:खालयमशाश्वतं* अर्थात् दुखों का अस्थायी स्थान कहा है। यदि कोई दुखों से समझौता भी कर ले, तो भी वह बच नहीं सकता। उसे इस शरीर का परित्याग करके दूसरा शरीर धारण करना ही होता है और हो सकता है कि यह मनुष्य-शरीर न हो। शरीर प्राप्त करते ही मनुष्य *देह-भृत्* अथवा *देही* हो जाता है अर्थात् उसे समस्त भौतिक परिस्थितियों का सामना करना पड़ता है। समाज के उन्नायकों को ऐसा आदर्श प्रस्तुत करना चाहिए जिससे उनका अनुकरण करके कोई भी मनुष्य संसार के बन्धन से छूट सके।  